## **Oggetto Animato**

*(Fonte: Bestiario, pag. 257)* Gli oggetti animati, ricettacoli di una parvenza di vita attraverso l'uso di rituali o altre strane magie, possono assumere molte forme e svolgere gli usi più disparati. Di seguito sono elencati alcuni esempi di tipici oggetti animati. Molte di queste creature fungono da guardiane e colgono di sorpresa gli avventurieri ignari attaccandoli improvvisamente. Altre vengono create come fonte di diletto per i padroni più ricchi, altre ancora possono fungere da semplici servitori per sbrigare i lavori più disparati e così via.

## **Animare gli Oggetti**

Molti degli oggetti animati incontrati dagli avventurieri sono creature animate permanentemente: sono state generate da qualche rituale o hanno preso vita da infusioni di energia positiva. Anche gli spiriti irrequieti, alcuni fantasmi e altre inquietanti influenze non morte possono dare origine agli oggetti animati, sebbene in casi come i [poltergeist](/creature/poltergeist) (pag. 264), quello che sembra essere un oggetto animato può essere in realtà semplicemente una forza malvagia che usa la sua magia per scagliare gli elementi d'arredo come se fossero armi.
