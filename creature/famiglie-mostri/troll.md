## **Troll**

_(Fonte: Bestiario, pag. 318)_ Brutali, sbavanti, crudeli e praticamente
invincibili: è così che qualsiasi paesano descriverà i temibili mostri noti come
i troll, ma le parole difficilmente riescono a rendere giustizia alla capacità
distruttiva di queste creature. I troll sono sanguinari quanto gli orchi ma
privi della loro disciplina, massicci quanto i giganti, ma in grado di
rigenerare la carne ferita in un istante, scellerati quanto gli ogre ma dotati
del doppio della forza. L'unico modo per capire veramente la violenza gratuita
dí cui sono capaci i troll e vederla coi propri occhi... un fato che pochi
augurerebbero anche ai loro peggiori nemici. La prima cosa che viene in mente a
molti quando si parla dei troll è il potere di rigenerazione corporea di queste
creature. Tale rigenerazione è talmente potente che l'unico modo per
sconfiggerla è sfruttare la vulnerabilità all'acido e al fuoco del troll.
Tuttavia, uccidere il troll con armi corrosive o infuocate non è abbastanza:
anche il più piccolo brandello di carne di troll può rigenerarsi in un troll
tutto intero col passare del tempo. L'unico modo sicuro per estirpare la
minaccia di un troll definitivamente è bruciare l'intero corpo del mostro finché
non resta più nulla. I troll vanno a caccia da soli, poiché la loro malignità
risulta esecrabile perfino agli altri giganti. Di tanto in tanto si aggirano in
piccoli gruppi da due, tre o quattro individui, ma solo quando le prede sono
abbondanti o una forza nemica particolarmente potente ha violato i loro
territori di caccia. In alcuni casi molto rari, un troll vecchio e potente si fa
avanti per guidare una piccola tribù di troll. Questi "re dei troll" sono
abbastanza scaltri da guidare le loro orde a compiere razzie e massacri
devastanti e la loro presenza altera permanentemente l'ecosistema circostante.
Esiste una vasta gamma di troll che va dal terribile mostro tradizionalmente
associato a questo nome allo scrag acquatico, fino all'ibrido troll delle
alluvioni. Esistono anche alcune varianti regionali, come per esempio i troll
delle montagne che si annidano tra i picchi pietrosi, o i troll del muschio che
vivono degli acquitrini paludosi, ma tutti condividono i caratteristici poteri
rigeneranti e l'insaziabile sete di sangue del troll comune.
