## **Grippli**

*(Fonte: Era delle Ceneri: Il Culto delle Ceneri, pag. 86)* I grippli, creature umanoidi simili a una rana che costruiscono le loro case sulle cime degli alberi delle giungle tropicali e delle foreste, si sono adattati al loro habitat in modo unico. I loro occhi di grandi dimensioni gli conferiscono una vista acuta sia in condizioni di luce che di buio mentre le grandi dita dei piedi gli permettono di scalare facilmente gli alberi su cui dimorano. Dal punto di vista dell'aspetto i grippli variano molto tra loro, e la loro fisiologia viene in buona parte determinata dall'ambiente circostante: quelli che vivono nelle foreste verdi, per esempio, generalmente hanno la pelle di color verde brillante e gli occhi rossi, al contrario i grippli che vivono in habitat putridi e con molta flora e fauna in decomposizione hanno una epidermide marrone chiazzata, mentre quelli che vivono vicino a laghi o corsi d'acqua possono avere delle strisce di color blu e arancio brillanti. Un tipico grippli è alto poco più di 50 centimetri e pesa circa 15 kg. Indipendentemente dalla regione di provenienza, I grippli tendono a essere dei pacifici cacciatori e raccoglitori. A causa della loro scarsa conoscenza delle tecniche agricole, i grippli non coltivano colture in senso tradizionale, sebbene si prendano cura di appezzamenti di funghi e raccolgano un'ampia varietà di frutta che cresce naturalmente nell'ambiente circostante. Inoltre, la giungla include fiumi e laghi pieni di pesci dalle scaglie argentee, che i grippli pescano in modo oculato per assicurarsi di poter mantenere la riserva ittica per il futuro, oltre che a grossi insetti che qui crescono fino a raggiungere dimensioni notevoli rispetto ad altrove nel mondo. Alcune delle società dei grippli più avanzate catturano e fanno riprodurre questi insetti, allevando branchi di libellule o coleotteri giganti che alla fine uccidono e macellano per nutrire il resto del villaggio. Alcuni grippli particolarmente ingegnosi catturano e sottomettono insetti volanti enormi da usare come cavalcature durante la caccia. Allevare queste creature imponenti non è una cosa facile, e i grippli che ci riescono vengono spesso considerati degli eroi dalla loro comunità. Gli insediamenti sulle cime degli alberi sono difficili da individuare dal basso, e i grippli spesso li nascondono utilizzando grandi foglie e spessi rami, mentre i sentieri intorno sono adattati dai grippli in labirinti che solo loro riescono a percorrere. Normalmente i villaggi sono costruiti dove gli alberi sono più fitti e collegati da sottili ponti di corde, tese tra ampie piattaforme di legno erette intorno a ogni tronco.
