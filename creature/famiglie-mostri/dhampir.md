## **Dhampir**

_(Fonte: Bestiario, pag. 87)_ Un dhampir, progenie mortale di un vampiro e di un
genitore vivente, occupa un posto insolito tra i vivi. Il suo retaggio vampirico
gli conferisce dei lunghi incisivi, una bellezza fisica e una grazia
soprannaturali, un pallore spettrale e uno sguardo penetrante. La sua
caratteristica più distintiva, tuttavia, è forse il suo legame con l'energia
negativa, che lo guarisce e lo rende vulnerabile all'energia positiva come
qualsiasi creatura non morta. Sebbene non sia afflitto dall'intera gamma delle
vulnerabilità di un vampiro, condivide con il suo genitore vampiro alcune
caratteristiche, cosa che ha dato origini a diverse stirpi di dhampir su
Golarion. I dhampir di gran lunga più comuni sono i svetocher, i figli dei più
comuni vampiri moroi. Molti dhampir hanno vissuto la loro infanzia come orfani,
spesso perché i genitori mortali credevano che il loro bambino fosse maledetto e
lo hanno abbandonato, oppure perché sono morti a causa delle difficoltà del
parto. Sono figure spesso emarginate, che a volte sfruttano il loro carisma e il
loro magnetismo personale per manipolare coloro che li circondano, mentre in
altre occasioni faticano a instaurare relazioni. La diffusa diffidenza nei
confronti della discendenza di un dhampir presenta ulteriori sfide quando il
dhampir tenta di integrarsi nella società mortale. Chi invece va in cerca del
suo genitore vampirico si ritrova spesso a essere considerato inferiore ed
essere respinto come lo era dai normali mortali, ma per ragioni diverse.
Tuttavia, in regioni come il Nidal, il Geb e l'Ustalav, dove gli stessi vampiri
godono di un certo rispetto, i dhampir possono talvolta scoprire che il loro
retaggio è fonte di potere. In molte comunità i dhampir svolgono una miriade di
ruoli. Alcuni preferiscono mescolarsi alla gente comune come meglio possono,
dedicandosi a un lavoro regolare e mettendo su famiglia (quasi tutti i bambini
nati da un dhampir condividono il retaggio del genitore mortale, ma ce ne sono
alcuni che nascono a loro volta come dhampir). Coloro che imparano a sfruttare
al massimo il loro fascino ereditario possono raggiungere un elevato rango
sociale, sia sfruttando le vie tradizionali del potere, sia radunando seguaci
attirati dalle capacità del dhampir. Vantando una longevità che rivaleggia con
quella di un elfo, un dhampir può accumulare una notevole influenza e impegnarsi
in macchinazioni di lunga durata e di vasta portata. Inoltre, grazie ai loro
antenati sono portati per natura alla necromanzia e alle arti occulte.
