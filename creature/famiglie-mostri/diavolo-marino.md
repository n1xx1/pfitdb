## **Diavolo Marino**

*(Fonte: Bestiario, pag. 96)* I diavoli marini sono terribili anfibi umanoidi che rimangono in agguato negli oceani di Golarion e che si avvicinano furtivamente alle coste per rapire le vittime con il favore delle tenebre. Quando nel giro di una notte sparisce un intero villaggio di pescatori, i diavoli marini sono i primi sospettati. I diavoli marini, tutt'altro che mostruosità prive di intelletto, sono mostri tremendamente intelligenti, la cui astuzia è limitata solo dal loro rigido rispetto della gerarchia. Tra di loro si chiamano "sahuagin", ma hanno definitivamente accettato il nome con cui i loro nemici chiamano la loro specie e hanno imparato anche loro a usarlo. La loro cultura militare consente ai diavoli marini di condurre imponenti azioni collettive di sabotaggio e di saccheggio, e solo i membri più forti (e più infidi) della tribù risalgono la scala sociale fino alle posizioni di comando. Nonostante tutta la loro disciplina, tuttavia, i diavoli marini sono famosi per cedere a una frenesia omicida non appena sentono l'odore del sangue. Anche il piano più meticolosamente organizzato rischia di saltare quando un diavolo marino rompe le righe per sguazzare nel sangue versato dalle vittime, una debolezza che può velocemente innescare una reazione a catena di estasi sanguinaria in tutto il gruppo dei razziatori. Per questo motivo i diavoli marini tendono a catturare le prede terrestri usando reti e corde e a trascinarle in profondità senza infliggere loro nemmeno una piccola ferita. All'interno della società dei diavoli marini, i singoli membri vengono ricompensati in base al loro comportamento durante la caccia e le escursioni sulla costa: gli eventuali ribelli e fuoriusciti vengono rapidamente espulsi dai ranghi. Tuttavia, a ogni cucciolo viene offerta una possibilità di successo e anche il diavolo marino di origini più umili può battersi per diventare comandante, generale e forse perfino re o regina. I diavoli marini che raggiungono posizioni di comando sono generalmente gli esemplari più grossi' più violenti e più calcolatori della loro specie, e quelli che sviluppano al massimo il loro potenziale diventano combattenti esperti, capaci di catturare interi villaggi da soli. I diavoli marini più forti sono i potenti re e le potenti regine che coordinano le attività dei membri inferiori della loro specie nel raggio di molte leghe e sventan0 ogni minaccia alla loro posizione di comando fomentando ad arte faide di sangue e guerre contro i numerosi nemici di superficie e sottomarini.
