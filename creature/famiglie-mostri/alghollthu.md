## **Alghollthu**

_(Fonte: Bestiario, pag. 9)_ Nei millenni passati, i mostri acquatici noti come
alghollthu usarono i loro poteri occulti per conquistare e governare vaste
regioni del mondo. I loro imperi facevano uso di innumerevoli schiavi mortali
trattati alla stregua del bestiame. Gli Alghollthu modellavano i loro schiavi e
le altre creature usando la manipolazione mentale e le magie di trasformazione
fisica. Gli orrori aberranti, dal senzafaccia al mimic, possono essere
ricondotti alle loro ingerenze. I sovrani della razza degli alghollthu, i
cosiddetti padroni velati, modellarono intere società assumendo le forme di
coloro che controllavano. Dalle vette del potere alle ombre della povertà, i
padroni velati manipolavano queste società secondo i loro piani oscuri,
schiavizzando, uccidendo o trasformando in modo orribile tutti coloro che
scoprivano i loro piani o agivano contro di loro. Col tempo, gli alghollthu si
sentirono frustrati dalle società sempre più ambiziose dei loro schiavi e
cercarono di fare tabula rasa, sia ricominciando da capo, sia punendo coloro che
erano diventati troppo ostinati e ribelli. Usarono un incredibile potere magico
per scatenare un cataclisma, sperando di distruggere le società ribelli che
avevano manipolato. Tuttavia, fecero male i conti con la forza della fede e
della volontà di sopravvivenza dei loro burattini e schiavi; col tempo il mondo
e i suoi imperi si rialzarono e tornarono a essere forti, e stavolta senza
l'influenza degli alghollthu. Oggi gli alghollthu hanno rinunciato a manipolare
su larga scala il mondo di superficie e restano quasi sempre all'interno dei
regni acquatici di profondità, dove continuano a regnare incontrastati. Tuttavia
non hanno abbandonato del tutto le loro trame e la ricomparsa di razze
servitrici come gli ugothol allude a una spaventosa possibilità: che gli
alghollthu abbiano nuovamente rivolto il loro sguardo astioso verso la
superficie.
