## **Orco**

_(Fonte: Bestiario, pag. 263)_ Gli orchi sono umanoidi mostruosi e violenti che
vivono secondo la legge del più forte. Si riuniscono in brutali bande da guerra
più o meno numerose, massacrando e depredando chiunque sia abbastanza sfortunato
da trovarsi sul loro cammino. Innumerevoli piccoli insediamenti, avamposti e
fortilizi sono caduti per mano dei predoni orcheschi, che con la loro
prolificità e smania distruttiva lasciano un marChio indelebile sulle terre che
conquistano. I sopravvissuti alle invasioni degli orchi vengono in genere dati
in pasto alle loro bestie da guerra o utilizzati come schiavi. Atrocità di ogni
genere attendono i prigionieri condotti in un accampamento di orchi e molti
preferirebbero di gran lunga la morte a un destino del genere. Fisicamente gli
orchi sono più grandi della maggior parte degli altri umanoidi e il loro corpo
sembra concepito per la violenza: la loro pelle è spessa, le ossa massicce e i
muscoli d'acciaio. Per contro, nonostante il loro aspetto formidabile, gli orchi
sono tutt'altro che invincibili. Innanzi tutto, mancano della disciplina
necessaria a condurre battaglie su larga scala e inoltre, nel vivo della
battaglia tendono a perdere il lume della ragione. Perfino la loro pelle si
cicatrizza facilmente, anche se questa caratteristica è motivo d'orgoglio per
gli orchi, in quanto una grande quantità di cicatrici è segno di forza ed
esperienza in battaglia. Per gli orchi un reticolo di vecchie ferite sulla pelle
conferisce più prestigio di un avversario decapitato o della conquista di un
trofeo. Gli orchi sono creature estremamente passionali in tutti gli aspetti
della loro vita, non solo nella guerra. Tra gli orchi i legami di sangue sono
molto forti e la discendenza è tenuta in gran conto. Le più temute bande di
orchi generalmente sono composte da fratelli e sorelle; gli orchi combattono con
maggiore impeto quando devono proteggere i loro consanguinei e gli orchi
combattenti non rinunciano mai a vendicare un congiunto caduto. Il valore dato
alla famiglia non è però frutto dell'altruismo e costituisce una sorta di arma a
doppio taglio. Gli orchi la cui famiglia è stata sterminata si ritrovano in
fondo al palo totemico del proprio clan e perfino un condottiero famoso può
perdere tutto in un attimo se non ha più nessun consanguineo a sostenerlo. La
natura caotica e ribelle della cultura orchesca genera una grande quantità di
credenze, superstizioni e tradizioni diverse nei vari clan. Queste differenze
culturali fomentano i conflitti tra le varie bande e precludono la creazione di
grandi nazioni orchesche. I conflitti condizionano negativamente anche i
rapporti diplomatici, in quanto i tabù di una banda possono coinvolgere pratiche
accettate o addirittura ritenute normali da un'altra. Per quanti hanno a che
fare con gli orchi al di fuori del campo di battaglia, comprendere la specifica
cultura di una banda spesso può fare la differenza tra la vita e la morte.
Benché in linea generale gli orchi non abbiano molti rapporti con gli estranei,
riconoscono i vantaggi derivanti dal commercio e barattano volentieri le loro
merci con le altre razze umanoidi violente, come gli hobgoblin, i drow e in
particolare gli umani.
