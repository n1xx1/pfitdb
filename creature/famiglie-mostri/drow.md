## **Drow**

_(Fonte: Bestiario, pag. 137)_

I primi drow erano elfi che migliaia di anni fa fuggirono da un cataclisma
devastante e si rifugiarono nelle profondità del mondo. Nel corso del loro
viaggio sotterraneo finirono per discutere e combatter tra loro, attirando
l'attenzione di alcune sinistre e misteriose entità. Difficile dire se si trattò
dell'influenza di uno specifico signore dei demoni, della Bestia della Rovina
[Rovagug](/divinità/rovagug) o di qualche altra forza corruttrice, fatto sta che
gli elfi si trasformarono sia spiritualmente che fisicamente, contaminando i
loro cuori con una smodata bramosia di crudeltà, sadismo e violenza. I loro
occhi assunsero una sinistra tonalità rossastra o finirono per sbiancarsi e la
loro carne sviluppò un'ultraterrena patina color lavanda, che rese i drow
immediatamente riconoscibili. I drow hanno svilupparono anche potenti capacità
magiche e resistenze che li resero ancora più potenti, anche se al costo delle
loro anime.

Nel corso dei secoli successivi, i drow svilupparono una società potente, anche
se violenta e disfunzionale, influenzata dal culto dei signori dei demoni e
incentrata sull'accumulo del potere e della gloria in un gruppo relativamente
piccolo di casate nobili. Molte di queste casate sono di natura matriarcale e
ognuna di esse giura fedeltà a uno specifico signore dei demoni come patrono, ma
le tradizioni religiose, militari e magiche contribuiscono a vincolare le casate
rivali le une alle altre quanto basta per far sì che la società drow non
collassi semplicemente dall'interno. La paura di incorrere nell'ira del proprio
superiore, che si tratti di un insegnante, un genitore, un comandante o il
demone venerato, è il vero legame che tiene insieme la società drow e questo
sistema è accettato e rispettato da tutti i drow, dal servitore più umile alla
sacerdotessa più potente.

I drow sono famigerati in tutto il mondo, ma fino a poco tempo fa la maggior
parte delle presunte storie relative a questi elfi veneratori di demoni e
nascosti nel sottosuolo erano solo leggende spettrali, create per essere
raccontate attorno a un falò. Oggi l'esistenza dei drow è una verità appurata e,
sebbene la loro presenza nelle oscure caverne delle profondità sia inquietante,
per ora i drow sembrano accontentarsi di lasciare in pace il mondo in
superficie.
