## **Gnoll**

*(Fonte: Bestiario, pag. 188)* Gli gnoll sono bassi umanoidi dalla testa di iena che vivono nelle praterie temperate, nelle savane e sulle colline più aride. Considerato il loro aspetto, l'affinità di queste creature con le iene non è una sorpresa: gli gnoll condividono con le iene le tane, il cibo e anche molti comportamenti. Come molte iene, gli gnoll hanno una reputazione negativa: sono famosi per essere creature ingorde, sanguinarie e schiaviste che venerano i demoni o altri poteri deprecabili. Anche se queste dicerie corrispondono spesso al vero, i vari clan degli gnoll possono comportarsi in modi molto diversi. Alcuni gruppi sono composti da cacciatori esperti che si scontrano raramente con gli altri umanoidi se non in occasione di un conflitto territoriale. Altri corrispondono più fedelmente alle figure che compaiono nelle storie più spaventose e non esitano a saccheggiare gli insediamenti, a massacrare gli innocenti, ad appropriarsi dei frutti del duro lavoro altrui con la forza delle armi e a obbligare le loro vittime a sbrigare i lavori più duri e umilianti lavoro necessari al funzionamento dei loro brutali clan. Gli gnoll sono privi di qualsiasi forma di reverenza nei confronti dei morti e dei loro resti, cosa che non fa che enfatizzare la loro reputazione di mangiacarogne o di cannibali. Si cibano senza esitare praticamente di qualsiasi creatura, inclusi i cadaveri degli altri gnoll, una pratica che può suscitare reazioni forti da parte di quei popoli e culture che invece considerano tabù il cannibalismo e la profanazione dei morti. Per gli gnoll è invece più offensivo non mangiare un corpo ormai morto, a prescindere dalle sue origini; gli gnoll non capiscono perché sprecare della carne preziosa in un mondo tanto duro e spietato. Considerano perfino peggiore il rifiuto di mangiare la carne di uno gnoll morto, vedendo in questa scelta un insulto alla memoria e al sacrificio dello stesso gnoll in cui si sottintende che non è degno di essere consumato. Gli gnoll si rifiutano infatti di mangiare i corpi dei nemici che detestano in modo particolare; alcuni gnoll particolarmente guerrafondai infilzano i corpi o le teste di questi odiati nemici su alti pali che poi piantano ai confini del territorio occupato dalla tribù, per disonorare i morti e intimidire i possibili invasori. Le femmine gnoll sono molto più forti e aggressive dei maschi e generalmente hanno il comando dei gruppi di cacciatori e dei clan. Anche se nelle questioni pratiche o nei negoziati gli gnoll tendono a essere disorganizzati, si rivelano estremamente efficienti quando devono collaborare per dare la caccia a una preda o per sopraffare un gruppo di nemici, Proprio come le iene, anche gli gnoll preferiscono cacciare in branco ed eccellono nel tendere agguati o nel separare i singoli bersagli dal resto del gruppo.
