## **Lucertoloide**

_(Fonte: Bestiario, pag. 230)_ Quando gli studiosi umani parlano di antiche
civiltà, generalmente si concentrano sulla loro stessa razza, conducendo
ricerche e tenendo conferenze sui primi imperi umani. Quando si interessano
delle altre culture, guardano invariabilmente a quelle che hanno avuto contatti,
conflitti o alleanze con l'umanità dei tempi antichi. Non è quindi una sorpresa
che la cultura del popolo noto come i lucertoloidi spesso venga ignorata o
addirittura dimenticata anche dai ricercatori con le migliori intenzioni, ma
agli stessi lucertoloidi la cosa non importa poi troppo. I lucertoloidi
conoscono bene la loro storia e apprezzano l'integrità e la riservatezza del
loro popolo; se le razze più giovani come quella umana non sono interessate a
imparare dagli imperi dei lucertoloidi, nati ben prima di quando i primi umani
avessero imparato a sfregare due pietre una contro l'altra per accendere il loro
primo fuoco, a loro va bene così. La stessa parola "lucertoloidi" è un esempio
eccellente della ristretta visione degli umani di questa cultura. Il loro popolo
si chiama "iruxi", ma questi rettili umanoidi hanno accettato pazientemente e di
buon grado il nome "lucertoloidi" come variante, e in generale riescono a
resistere alla tentazione di chiamare gli umani e gli altri mammiferi con simili
nomi derivati per ricambiare l'offesa. Gli iruxi vivono e prosperano in tutti i
climi tropicali e temperati, ma si sentono più a loro agio nei terreni paludosi,
nelle regioni costiere e sulle sponde dei fiumi: essendo abili nuotatori, i
pesci e le piante acquatiche costituiscono buona parte della loro dieta
preferita.
