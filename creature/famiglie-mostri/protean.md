## **Protean**

_(Fonte: Bestiario, pag. 275)_ Custodi del disordine e originari del piano
primordiale del caos noto come Maelstrom, i protean seguono la vocazione di
espandere al massimo la confusione e di agevolare i fini dell'entropia. I
protean più potenti sono semidei conosciuti collettivamente come signori dei
protean, sebbene si tratti di entità misteriose i cui culti sul Piano Materiale
tendono a essere poco noti e ad agire clandestinamente. I protean si dividono in
un sistema informale di caste e sono dotati di una frastornante varietà di
poteri. Molti protean hanno un corpo serpentino e la testa di una bestia
primordiale. Gli studiosi sono stati a lungo affascinati dal fatto che gli eredi
della dissoluzione e del disordine potessero condividere così tanti tratti,
sottolineando che anche nel caos piu puro può esistere una parvenza di ordine.
Altri fanno notare che la forma serpentina è una delle strutture più primitive,
suggerendo che forse, nella realtà dell'alba dei tempi, una conformazione simile
fosse l'unica possibile. Gli stessi protean hanno poco da dire sull'argomento,
cosa che forse aggiunge ironicamente soltanto ulteriore confusione e dissenso a
quelli che già circondano questa specie. Dopotutto, il fatto che nemmeno il caos
possa essere considerato totalmente caotico non è forse l'espressione più pura
dell'entropia?

##### **ONDE DISTORCENTI**

Molti protean possono sottoporre i loro nemici a disorientanti alterazioni della
percezione del tempo e dello spazio, creando nell'ambiente circostante alcuni
riverberi di realtà instabile chiamati onde distorcenti. Quando una creatura
fallisce il suo tiro salvezza e viene colpita da un'onda distorcente, si tira
1d8 e si consulta la tabella sottostante per determinare l'effetto subito.
Tranne dove indicato diversamente, l'effetto di un'onda distorcente dura 1d4
round e un nuovo effetto di onda distorcente nega tutti i precedenti effetti di
onda distorcente attivi sulla creatura.
