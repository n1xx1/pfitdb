## **Hobgoblin**

_(Fonte: Bestiario, pag. 207)_ Gli hobgoblin possono sembrare agli estranei i
più civilizzati fra i goblinoidi, ma la loro civiltà non è certo caratterizzata
dalla benevolenza e dall'uguaglianza; gli hobgoblin adorano invece tutto ciò che
è militaristico, tirannico, crudele e distruttivo. Gli hobgoblin sono
fanaticamente devoti all'arte della guerra e tutta la loro cultura mira a
fomentare e a mantenere i conflitti, nonché a dimostrare la loro superiorità in
battaglia. Gli hobgoblin sono creature altamente organizzate e sanno lavorare
con efficienza ed efficacia in gruppo, che si tratti di un piccolo gruppo di
razziatori, di una banda da guerra itinerante o di un esercito pienamente
regimentato. I capi degli hobgoblin hanno bisogno di ben poche provocazioni
prima di dichiarare guerra e il più delle volte scendono in guerra per
rivendicare schiavi o territorio. Fisicamente, gli hobgoblin sono alti circa
quanto gli umani e hanno la pelle grigia e cinerea. La società hobgoblin è
organizzata in una ferrea gerarchia militare in cui ogni hobgoblin è a tutti gli
effetti un membro dell'esercito. Ogni hobgoblin di una comunità appartiene a un
rango della gerarchia militare e si dimostra per natura ambizioso e ossessionato
dalle promozioni. Gli hobgoblin devono costantemente dimostrare di essere senza
paura, spietati, astuti e forti. Dimostrare tali atteggiamenti è la migliore
speranza per un hobgoblin di essere promosso e salire di rango, mentre il
fallimento conduce solo a uno sfruttamento crudele da parte dei superiori.
Sebbene brutale, la società hobgoblin è una vera meritocrazia in cui tutti gli
hobgoblin, indipendentemente dall'età, dal sesso o dalla nascita, esercitano la
loro autorità e ottengono il rispetto dei loro pari solo in base all'abilità che
dimostrano in battaglia. Perfino quegli individui che svolgono ruoli diversi dal
combattimento nella società degli hobgoblin, come fabbri, costruttori, cuochi,
messaggeri, quartiermastri e simili, sanno che il lavoro che svolgono è vitale e
va a sostenere l'esercito degli hobgoblin nella sua interezza, anche se
raramente questi superano il rango di soldato semplice. Tutti contribuiscono al
quadro globale, per garantire che la società hobgoblin sia più forte ed
efficiente possibile, e chiunque non sia in grado di farlo viene eliminato
dall'esercito e dalla società degli hobgoblin come un peso morto. Gli hobgoblin
di solito non intrattengono rapporti commerciali con altre razze e nemmeno con
le altre tribù di hobgoblin: preferiscono prendere ciò che vogliono con la
forza.
