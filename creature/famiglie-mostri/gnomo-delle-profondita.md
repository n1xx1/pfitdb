## **Gnomo delle Profondità**

_(Fonte: Bestiario, pag. 190)_ Questi lontani cugini degli gnomi conducono una
vita isolata nelle profondità della terra. Gli svirfneblin (è così che gli gnomi
delle profondità chiamano se stessi) hanno una carnagione color pietra, grigia o
marrone. Mentre gli gnomi delle profondità maschi sono calvi, le femmine sono
dotate di una sottile chioma color grigio pallido; entrambi i sessi sono dotati
degli occhi grandi ed espressivi tipici di tutti gli gnomi. Uno gnomo delle
profondità è alto 90 centimetri e pesa circa 32 chilogrammi. Gli gnomi delle
profondità interagiscono raramente con chiunque non faccia parte delle loro
piccole comunità nelle caverne e non si fidano facilmente degli stranieri: a
volte li catturano e li tengono prigionieri per anni al solo scopo di impedire
che possano avvertire gli altri dell'esistenza del loro insediamento. I primi
gnomi delle profondità comparvero nel sottosuolo qualche tempo dopo l'arrivo dei
loro antenati gnomi, giunti su Golarion dal Primo Mondo. Un gruppo di questi
migranti preferì vivere sottoterra anziché in superficie e fu da quei primi
gnomi che poi discesero gli svirfneblin. A detta di alcuni, gli gnomi scelsero
le Lande Tenebrose per individuare e fermare i fatati malvagi che potevano
tentare di infiltrarsi nel sottosuolo, ma come nel caso delle ragioni della loro
migrazione, i veri motivi di questa scelta si sono persi nel tempo. I millenni
trascorsi nelle caverne del sottosuolo, in condizioni di scarsa luce o nel buio
totale, hanno modificato le caratteristiche fisiche di questi gnomi
trasformandoli negli attuali gnomi delle profondità. Anche se a prima vista
possono sembrare rigidi e testardi, gli gnomi delle profondità possiedono ancora
il sangue fatato dei loro antenati. Anzi, a volte gli gnomi delle profondità
sono perfino più emotivamente imprevedibili dei loro cugini di superficie e
reagiscono con violenza a provocazioni che ad altri possono apparire
trascurabili. Tali sfoghi sono spessi seguiti da un lungo periodo di cupa
meditazione. In ogni caso, quelle degli gnomi delle profondità restano comunità
armoniose, poiché ogni abitante sa quando è il caso di lasciare agli altri lo
spazio necessario per venire a patti con i propri sentimenti. Molti insediamenti
degli gnomi delle profondità si sono scontrati con le vicine comunità
[duergar](/tratti/duergar) (pagg. 138-139), per le ragioni più disparate:
risorse, territorio e perfino religione e morale. Nei secoli, alcune di queste
dispute sono degenerate in guerre vere e proprie che hanno reclamato molte
vittime da entrambe le parti. Nessuno dei due popoli va particolarmente fiero di
questi conflitti, ma ogni volta entrambi restano convinti di essere dalla parte
della ragione. La ferocia mostrata dai duergar nel combattimento ha segnato
profondamente la cultura di alcune comunità di gnomi delle profondità, che ora
provano nei confronti di tutti i nani e diffidenza ancora più profonda di quella
che nutrono verso gli altri stranieri. A volte può accadere che i nani vengano
immediatamente allontananti dalle città degli gnomi delle profondità, senza che
abbiano modo di spiegare le proprie ragioni. Un nano, e tutti coloro che
viaggiano insieme a lui dovranno dimostrarsi essere estremamente pazienti e
tenaci nel trattare con gli gnomi delle profondità che popolano questo tipo di
insediamenti. Gli svirfneblin apprezzano l'artigianato e molti di loro decorano
le pareti delle loro dimore sotterranee con pittogrammi, spesso incorporando in
modo ingegnoso le rocce circostanti. Amano anche i cristalli gemme, con cui
realizzano gioielli e monili che portano tra i capelli.
