## **Naga**

_(Fonte: Bestiario, pag. 249)_ I naga sono esseri serpentini dotati di notevoli
poteri magici e di una mente acuta e pressoché imperscrutabile. Fisicamente
assomigliano a giganteschi serpenti dal volto inquietante e dalle fattezze quasi
umane. I naga utilizzano i loro poteri magici innati e le zanne velenose per
tenere a bada tutti i nemici ad eccezione di quelli più possenti. Al di là delle
armi naturali che usano per tenere lontani i nemici, si sa poco o nulla
sull'inquietante fisiologia del naga. I naga sono creature intelligenti
caratterizzate dalla forte necessità di dedicarsi a uno scopo, che si tratti di
accumulare sapere, di collezionare opere d'arte rare o di governare un'intera
nazione. Su Golarion, la nazione di Nagajor è proprio una di queste società, un
intero impero governato dai naga e abitato da rettili umanoidi che servono i
naga loro sovrani con un orgoglio patriottico che rasenta la venerazione.
Tuttavia, molti avventurieri interagiscono con i naga su scala molto più
piccola, incontrandoli come pericolosi guardiani nei luoghi più remoti o nei
complessi di rovine meno abbandonati di quel che sembrava. In molti casi questi
naga hanno sentito parlare del remoto Nagajor, ma in genere non desiderano
abbandonare le loro attività per mettersi in cerca di una terra dove potrebbero
essere venerati come divinità.
