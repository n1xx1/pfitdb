---
traits: [elfo, mezzelfo, umano, umanoide]
source: Manuale di Gioco, pag. 55
original-name: Half-Elf (Human Heritage)
original-srd: https://2e.aonprd.com/Ancestries.aspx?ID=7
---

# Mezzelfo

Un mezzelfo è il figlio di un elfo e di un umano, oppure di due mezzelfi. La
vita di un mezzelfo può essere dura e spesso è segnata dal tentativo di
integrarsi. I mezzelfi non hanno una patria su Golarion e i vari gruppi di
mezzelfi non sono legati tra loro, poiché spesso provengono da tradizioni umane
o elfiche molto diverse. Piuttosto, la maggior parte dei mezzelfi tenta di farsi
accettare negli insediamenti umani o elfici.

I mezzelfi spesso sembrano fondamentalmente umani, con orecchie leggermente
appuntite e una statura più alta di quella degli umani purosangue. I mezzelfi
non hanno gli occhi alieni dei loro genitori elfi ma possiedono un fascino
naturale (e spesso una bellezza incredibile) che spinge molti di loro a
diventare artisti o intrattenitori. Nonostante questo ascendente innato, molti
mezzelfi stentano a stabilire rapporti duraturi con gli umani o gli elfi, a
causa della distanza che percepiscono da entrambi questi popoli.

I mezzelfi vivono più degli umani e spesso arrivano a 150 anni di età. Per
questo motivo alcuni di loro temono di diventare amici o amanti degli umani,
sapendo che probabilmente sopravvivranno ai loro compagni.

Puoi creare un personaggio mezzelfo selezionando il lignaggio Mezzelfo al 1°
livello. Questo ti dà accesso ai talenti di stirpe degli Elfi e dei mezzelfi,
oltre a quelli degli Umani.

## Potresti...

- Tenerti in disparte e trovare difficoltà a stringere relazioni profonde con
  gli altri.
- Abbracciare o rigettare fortemente una delle due origini da cui provieni.
- Provare un forte senso di immedesimazione ed empatia con la gente di altre
  stirpi miste.

## Probabilmente gli Altri...

- Ti trovano più attraente degli Umani e più alla mano degli Elfi.
- Non considerano la tua etnia e cultura umana, ma tengono conto solo del tuo
  lignaggio elfico.
- Sottovalutano le difficoltà di una vita sospesa tra due culture.

> ### Altre Mezzestirpi
>
> Di base, i [mezzelfi](/stirpi/lignaggi-mezzumani/mezzelfo) e i
> [mezzorchi](/stirpi/lignaggi-mezzumani/mezzorco) discendono dagli umani, ma il
> tuo GM potrebbe consentirti di essere la progenie di un [elfo](/stirpi/elfo),
> di un [orco](/stirpi/orco) o di una stirpe diversa. In questi casi, il GM ti
> farà scegliere il lignaggio mezzelfo o mezzorco come lignaggio per quest'altra
> stirpe. La cosa più probabile è che l'altro genitore di un mezzelfo sia uno
> [gnomo](/stirpi/gnomo) o un [halfling](/stirpi/halfling), mentre i genitori
> più verosimili per un mezzorco sono [goblin](/stirpi/goblin),
> [halfling](/stirpi/halfling) e [nani](/stirpi/nani).
