---
source: Guida del Giocatore, pag. 12
original-name: Catfolk
original-srd: https://2e.aonprd.com/Ancestries.aspx?ID=17
traits: [non-comune, felinide, umanoide]
---

# Felinide

_I felinidi, girovaghi curiosi e socievoli, combinano le caratteristiche dei
felini e degli umanoidi sia nell'aspetto sia nel temperamento. Adorano imparare
cose nuove, raccogliere nuove storie e ninnoli e assicurarsi che i loro cari
rimangano sani e salvi. I felinidi si considerano i guardiani prescelti dei
luoghi incontaminati del mondo e spesso il loro coraggio rasenta la
spericolatezza, anche a fronte di avversari irresistibili._

I felinidi sono umanoidi estroversi e attivi che si dilettano nella ricerca di
rovine nascoste, ma anche di luoghi confortevoli in cui riposarsi. Sono
straordinariamente socievoli, sia con chi fa parte delle loro affiatate comunità
sia con le altre creature che incontrano. Per via del loro coraggio si
considerano custodi del mondo contro le forze che lo minacciano e credono che
una comunità salda, esperienze di ogni tipo e la continua spinta a migliorarsi
li aiutino in questa lotta. I felinidi hanno riflessi veloci e sono capaci di
avvitarsi in aria mentre cadono, per atterrare in piedi. I loro riflessi sono
fulminei, ma il loro temperamento è ancor più mutevole e passano in un istante
dalla gioia più calorosa alla furia più indignata. Come i più comuni felini, i
felinidi fanno involontariamente le fusa quando sono contenti e "ringhiano"
quando sono sorpresi o arrabbiati.

Se desideri un personaggio curioso, coraggioso, amichevole e agile nel corpo e
nella mente, dovresti interpretare un felinide.

## Potresti...

- Dimostrare interesse genuino, ponendo mille domande entusiaste.
- Evitare i conflitti interpersonali, trattando la gente con freddezza o
  semplicemente allontanandoti.
- Analizzare attentamente un bersaglio o un problema prima di colpirlo
  rapidamente.

## Probabilmente Gli Altri...

- Pensano che tu monopolizzi le conversazioni con le tue incessanti domande od
  opinioni.
- Ti considerano altero e orgoglioso.
- Imputano più emozioni di quante ne provi davvero alle tue fusa o ai tuoi
  ringhi involontari.

## Descrizione Fisica

Sebbene tutti camminino eretti e abbiano il pelo morbido, una lunga coda,
orecchie grandi e pupille verticali, i felinidi mostrano almeno la stessa
varietà dei normali felini. Hanno dita agili con corti artigli, di solito
retrattili. La maggior parte dei felinidi si cura molto di mantenere il proprio
aspetto e raramente, se può evitarlo, tollera l'umiliazione di essere bagnata o
sporca.

I felinidi maturano rapidamente e sono in grado di camminare già a pochi mesi,
ma per il resto iniziano la loro carriera all'incirca alla stessa età degli
esseri umani e vivono fino a 60 o 70 anni. Raramente i felinidi sono più alti
dell'umano medio e, a causa della loro corporatura snella, non pesano quasi mai
quanto un essere umano di altezza simile.

## Società

I felinidi tra loro si chiamano amurrun, anche se molti lo considerano un nome
privato. Crescono i loro figli in grandi famiglie allargate, dove possiedono
quella che molti altri umanoidi considerano una libertà angosciante: la
possibilità di esplorare e mettersi nei guai fin da giovanissimi. I felinidi
imparano un mestiere attraverso l'apprendistato, ma con grande rilassatezza, e
per lo più apprendono diversi mestieri nel corso della vita.

Le società dei felinidi spesso sono guidate da un leader eletto, che parla a
nome della comunità e media le controversie. In genere un leader felinide è un
incantatore e di solito è femmina. I felinidi preferiscono affrontare le
rimostranze con un certo disinteresse, o anche lasciare una comunità per un
certo tempo, in modo che il problema scompaia o si risolva da solo.

## Allineamento e Religione

I felinidi non sono un popolo particolarmente religioso, ma la maggior parte
crede di essere stato elevato al di sopra dei grandi felini primevi per
affrontare i malvagi abomini che depredano i luoghi naturali e tramano per
distruggere la realtà. Gli dei hanno concesso ai felinidi la benedizione del
linguaggio, dell'uso di armi e strumenti e di un forte senso di comunità.

Per lo più i felinidi sono buoni. Apprezzano la libertà di viaggiare e amano
stabilire la propria strada nella vita, quindi sono più caotici che legali. I
felinidi religiosi praticano molto spesso una vaga forma di animismo e per
preservare l'ordine naturale tentano di placare gli spiriti della terra e le
creature cui danno la caccia.

### Felinidi Avventurieri

I felinidi amano avventurarsi in aree inesplorate, che si tratti di lande
selvagge o antichi sotterranei. Adorano trovare tesori e ninnoli, ma per la
maggior parte dei felinidi già solo l'esperienza del viaggio è una vera
ricompensa.

I tipici background felinidi includono [acrobata](/background/acrobata),
[artista](/background/artista), [cacciatore](/background/cacciatore),
[esploratore](/background/esploratore),
[giocatore d'azzardo](/background/giocatore-d-azzardo) e
[nomade](/background/nomade) oltre a [bandito](/background/bandito),
[corriere](/background/corriere),
[guaritore hoodoo](/background/guaritore-hoodoo),
[pioniere](/background/pioniere) e [rivoltoso](/background/rivoltoso). Grazie
alle loro curiosità e agilità intrinseche, i felinidi eccellono come
[bardi](/classi/bardo), [canaglie](/classi/canaglia),
[guerrieri](/classi/guerriero) e [spadaccini](/classi/spadaccino). Il loro amore
per il mondo naturale e l'impulso a scoprire segreti di ogni tipo spingono molti
a diventare [druidi](/classi/druido), [investigatori](/classi/investigatore) o
[stregoni](/classi/stregone).

## Nomi

Ai felinidi vengono dati nomi brevi in gioventù. I felinidi adolescenti sono
liberi di scegliere un nome diverso quando lasciano la loro casa per la prima
volta, anche se alcuni mantengono semplicemente il nome a cui sono abituati.
Adorano aggiungere ai loro nomi dei titoli onorifici. Alcuni usano i titoli
esclusivamente tra i non felinidi, e così vengono conosciuti con epiteti come
Sei Fati, Ammazzanefandi o Veldinebbia.

### Nomi Tipici

Alvara, Crinto, Drewan, Espes, Ferrus, Gerran, Halhat, Hoya, Ruun, Sevastin,
Tespa, Yonsol, Zakkar, Zathra

# Meccaniche Felinidi

**Punti Ferita**  
8

**Taglia**  
Media

**Velocità**  
7,5 metri

**Aumenti di Caratteristica**  
Destrezza  
Carisma  
Libero

**Difetto di Caratteristica**  
Saggezza

**Lingue**  
Amurrun  
Comune  
Lingue aggiuntive pari al tuo modificatore di Intelligenza (se è positivo).
Scegli tra Draconico, Elfico, Gnomesco, Goblin, Halfling, Iruxi (la lingua dei
lucertoloidi), Jotun, Silvano e qualsiasi altra lingua a cui hai accesso (per
esempio le lingue prevalenti nella tua regione).

**Visione Crepuscolare**  
Riesci a vedere in condizioni di luce fioca come se fosse luce intensa e ignori
la condizione occultato dovuta alla luce fioca.

**Atterrare in Piedi**  
Quando cadi, subisci solo metà dei normali danni e non cadi a terra prono.
