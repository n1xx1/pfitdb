---
source: Manuale di Gioco, pag. 39
original-name: Gnome
original-srd: https://2e.aonprd.com/Ancestries.aspx?ID=3
traits: [gnomo, umanoide]
TODO:
---

# Gnomo

_TODO_

Gli gnomi, sempre desiderosi di nuove esperienze, non si fermano mai un istante,
né mentalmente né fisicamente, nel tentativo di allontanare una terribile
malattia che minaccia l'intero loro popolo. Questa patologia, chiamata
Sbiancamento, colpisce gli gnomi che non riescono più a sognare, a inventare
novità e a intraprendere nuove esperienze, data l'assenza di energie magiche
provenienti dal Primo Mondo, cruciali per gli gnomi. Queste creature, infatti,
sono legate a una fonte di magia localizzata nel mondo in cui vivono (in genere
la magia primeva, come è logico data la loro origine fatata), ma ciò non è
sufficiente a evitare lo Sbiancamento, a meno che questa magia non venga
supportata da nuove esperienze. Lo Sbiancamento risucchia lentamente (e
letteralmente) il colore degli gnomi e spinge chi ne è affetto in uno stato di
profonda depressione, che alla fine reclama le loro vite. Pochissimi gnomi
sopravvivono a questo flagello e riescono a scamparvi, con buona dose di cupezza
e saggezza: questi sono conosciuti col nome di sbiancati.

Se desideri giocare un personaggio caratterizzato da un entusiasmo sconfinato e
un atteggiamento stravagante e fatato nei confronti dell'etica e della vita,
dovresti interpretare uno gnomo.

## Potresti...

- Appassionarti all'apprendimento e saltellare da un campo di studi a un altro
  senza alcun preavviso.
- Lanciarti nel mezzo dell'azione senza aver prima valutato l'intera situazione.
- Parlare, pensare e muoverti rapidamente, e spazientirti con coloro che non
  sono in grado di starti dietro.

## Probabilmente gli Altri...

- Apprezzano il tuo entusiasmo e l'energia con cui affronti le nuove situazioni.
- Faticano a capire le tue motivazioni o ad adattarsi ai tuoi repentini cambi di
  direzione.
- Ti considerano imprevedibile, volubile, inaffidabile o addirittura
  scavezzacollo.

## Descrizione Fisica

La maggior parte degli gnomi è poco più alta di 90 centimetri e pesa poco più di
un bambino umano. Gli gnomi mostrano un'ampia gamma di colori naturali della
pelle, dei capelli e degli occhi. Gli gnomi che non hanno cominciato a Sbiancare
possono avere praticamente qualsiasi colore di capelli e di occhi, soprattutto
colori vivaci, mentre la carnagione presenta uno spettro un po, più ridotto e
tende al color terra e a qualche sfumatura rosa anche se occasionalmente può
orientarsi verso il verde, il nero o l'azzurro pallido. Gli occhi grandi e i
muscoli facciali densi consentono agli gnomi di risultare particolarmente
espressivi quando esprimono le loro emozioni.

Di norma gli gnomi raggiungono la maturità fisica all'età di 18 anni, benché
molti gnomi mantengano una curiosità infantile sul mondo, anche quando diventano
adulti. Teoricamenente uno gnomo potrebbe vivere all'infinito se riuscisse a
tenere a bada lo Sbiancamento, ma in pratica è raro che gli gnomi superino i 400
anni.

## Società

Se da un lato gli gnomi adottano alcune delle pratiche culturali della regione
in cui vivono, dall'altro tendono a scegliere le usanze che si adeguano di più
alla logica fatata da cui provengono. Questo spesso porta la maggior parte delle
comunità gnomesche a essere composte quasi unicamente da gnomi, perché gli altri
popoli, sconcertati dalle decisioni politiche degli gnomi, scelgono di spostarsi
altrove. Per gli gnomi è difficile trovare una cultura che sentano interamente
propria. Non esistono regni o nazioni gnomesche su Golarion, e anche se
esistessero gli gnomi non saprebbero che farsene.

Per una questione di necessità, sono pochi gli gnomi che rimangono legati in
matrimonio per una vita intera; piuttosto essi lasciano che i rapporti si
evolvano spontaneamente prima di dedicarsi ad altro, con l'obiettivo di
allontanare lo Sbiancamento grazie a nuove esperienze. Benché le famiglie degli
gnomi tendano a essere piccole, molte comunità gnomesche allevano i loro figli
collettivamente, con rapporti familiari fluidi. Quando gli adulti si allontanano
da un insediamento, a volte alcuni adolescenti non imparentati con loro li
seguono, creando famiglie adottate che viaggiano insieme.

> ## Gnomi Avventurieri
>
> Per gli gnomi l'avventura non è tanto una scelta, quanto una necessità. Gli
> gnomi avventurieri spesso portano con sé dei souvenir che consentono loro di
> ricordare e rivivere le storie più eccitanti che hanno vissuto. Gli gnomi
> spesso prendono in considerazione i background intrattenitore, mercante o
> nomade. Inoltre, i background addestratore di animali, giocatore d'azzardo,
> inventore eccentrico e oste sono particolarmente appropriati. Il legame degli
> gnomi con la magia rende particolarmente adatte a loro le classi di
> incantatori, in particolare quelle che si adattano ai loro incantesimi innati
> primevi, come il druido o lo stregone primevo, anche se gli gnomi della
> sorgente potrebbero scegliere altre classi.

## Allineamento e Religione

Benché gli gnomi siano burloni impulsivi, le cui motivazioni sono
imperscrutabili e i cui metodi risultano confusionari, molti quanto meno cercano
di rendere il mondo un posto migliore. Spesso si lasciano andare alle emozioni
più potenti e come allineamento sono buoni, ma raramente legali. Gli gnomi
venerano per lo più le divinità che apprezzano gli individui e la natura, come
per esempio Cayden Cailean, Desna, Gozreh e Shelyn.

## Nomi

I nomi degli gnomi possono essere molto complessi e polisillabici. Queste
creature hanno scarso interesse per i nomi legati alla famiglia e i bambini
spesso finiscono per ricevere un nome per il semplice ghiribizzo di un genitore.
Raramente gli gnomi si preoccupano del fatto che i loro nomi sono difficili da
pronunciare, e spesso utilizzano soprannomi più corti. Alcuni collezionano e
annotano questi soprannomi. Tra gli gnomi i nomi più brevi sono quelli
femminili.

### Nomi Tipici

Abroshtor, Bastargre, Besh, Fijit, Halungalom, Krolmnite, Neji, Majet, Pai,
Poshment, Queck, Trig, Zarzuket, Zatqualmie.

# Meccaniche Gnomi

**Punti Ferita**  
8

**Taglia**  
Piccola

**Velocità**  
7,5 metri

**Aumenti di Caratteristica**  
Costituzione  
Carisma  
Libero

**Difetto di Caratteristica**  
Forza

**Lingue**  
Comune  
Gnomesco  
Silvano  
Un numero di lingue aggiuntive pari al tuo modificatore di Intelligenza (se è
positivo). Scegli tra Draconico, Elfico, Goblin, Jotun, Nanico, Orchesco e
qualsiasi altra lingua a cui hai accesso (per esempio le lingue prevalenti nella
tua regione).

**Visione Crepuscolare**  
Riesci a vedere in condizioni di luce fioca come se fosse luce intensa, per cui
ignori la condizione Occultato dovuta alla luce fioca.
