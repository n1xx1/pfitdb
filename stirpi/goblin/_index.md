---
source: Manuale di Gioco, pag. TODO
original-name: Goblin
original-srd: https://2e.aonprd.com/Ancestries.aspx?ID=4
traits: [goblin, umanoide]
TODO:
---

# Goblin

_TODO_

La reputazione dei goblin è quella di creature semplici, che amano le canzoni,
il fuoco e nutrirsi di cose disgustose, che invece odiano leggere, i cani e i
cavalli: per molti, questa descrizione è perfettamente adeguata. Tuttavia, i
goblin sono molto cambiati nel corso degli anni, e sempre più spesso alcuni loro
esponenti faticano ad adeguarsi a questi stereotipi. Anche tra i goblin più
cosmopoliti molti seguono ancora le vecchie usanze, ma lo fanno in un modo un
po' meno assurdo. Alcuni goblin sono ancora profondamente affascinati dal fuoco
o divorano intrepidamente un pasto che potrebbe far nauseare altra gente. Altri
goblin adorano armeggiare con i rifiuti prodotti dai loro compagni, trattandoli
come pezzi di qualche gingillo che si potrebbe realizzare.

Anche se la cultura dei goblin oggi è molto differenziata, la loro reputazione è
cambiata ben poco, per cui i goblin che si recano in grandi città spesso vengono
derisi e devono faticare il doppio per dimostrare il loro valore.

Se desideri giocare un personaggio eccentrico, entusiasta e amante di ogni
divertimento, dovresti interpretare un goblin.

## Potresti...

- Cercare di dimostrare, magari anche a te stesso, che meriti un posto tra i
  popoli civilizzati.
- Combattere con le unghie e con i denti (a volte letteralmente) per proteggere
  te stesso e i tuoi amici dai pericoli.
- Alleggerire il fardello emotivo degli altri (e divertirti) con pagliacciate e
  scherzetti.

## Probabilmente gli Altri...

- Fanno di tutto per assicurarsi che tu non dia fuoco a troppe cose insieme
  accidentalmente (o intenzionalmente).
- Presumono che tu non sappia (o non voglia) leggere.
- Si chiedono come fai a sopravvivere alle scelte gastronomiche, all'attitudine
  spericolata e alla passione per il fuoco proprie del tuo popolo.

## Descrizione Fisica

I goblin sono umanoidi tarchiati con corpi grandi, arti ossuti e teste fin
troppo grosse, con orecchie grandi e piccoli occhi rossi luccicanti. La loro
carnagione oscilla dal verde al grigio e al blu, e spesso queste creature
esibiscono qualche cicatrice, foruncolo o eruzione cutanea. I goblin in media
sono alti 90 centimetri. Per lo più sono calvi, con pochissimi peli corporei. I
loro denti aguzzi cadono e poi ricrescono in continuazione e il loro metabolismo
rapido comporta il fatto che mangino costantemente e sonnacchino spesso. Anche
le mutazioni sono più frequenti tra goblin che tra altre stirpi, e quando sono
particolarmente salienti vengono considerate un simbolo di potere o fortuna.

I goblin raggiungono l'adolescenza a 3 anni e l'età adulta 4 o 5 anni dopo.
Possono vivere fino a 50 anni o più, ma senza nessuno che li protegga dagli
altri o da se stessi è un miracolo se superano i 20 anni di età.

## Società

I goblin tendono ad accalcarsi intorno a leader vigorosi, formando piccole
tribù. Queste tribù di rado contano più di un centinaio di goblin, ma più è
grande una tribù più deve essere diligente il leader a mantenere l'ordine
(impresa notoriamente ardua). Dato che nuove minacce emergono in tutta l'area
del Mare Interno, molti capitribù hanno abbandonato i loro comportamenti
spericolati nella speranza di stringere alleanze che offrano al loro popolo
maggiori probabilità di sopravvivenza. Il gioco e la creatività sono più
importanti della produttività e dello studio per un goblin, e i loro
accampamenti risuonano di canti e risate.

I goblin si legano profondamente ai loro alleati, proteggendo strenuamente quei
compagni che li hanno protetti o che li hanno ascoltati empaticamente. Tendono a
presumere, per proteggersi dai pericoli, che i rappresentanti delle stirpi più
alte (che i goblin chiamano con il termine colloquiale di "gambelunghe") li
tratteranno sempre con durezza. Per un goblin è difficile imparare a fidarsi dei
gambelunghe, e solo negli ultimi anni questi rapporti sono stati anche
semplicemente presi in considerazione. Tuttavia, l'atteggiamento del popolo
goblin sta rapidamente cambiando, e la durata così breve delle loro vite,
insieme alla loro scarsa memoria, li aiuta ad adattarsi in fretta.

> ### Goblin Avventurieri
>
> In un certo senso, quasi tutti i goblin sono avventurieri che vivono sul filo
> del rasoio, utilizzando le loro abilità e la loro astuzia. I goblin viaggiano
> e vanno a caccia di tesori per natura, anche se alcuni diventano a tutti i
> diritti veri avventurieri, spesso dopo essere stati separati dal loro gruppo o
> tribù.
>
> I goblin spesso hanno un background [acrobata](/background/acrobata),
> [cacciatore](/background/cacciatore), [criminale](/background/criminale),
> [gladiatore](/background/gladiatore),
> [intrattenitore](/background/intrattenitore) o
> [teppistello](/background/teppistello). È consigliabile interpretare un
> [alchimista](/classi/alchimista), dato che molti goblin amano il fuoco, o un
> [bardo](/classi/bardo), data la passione di questa stirpe per le canzoni. Dato
> che sopravvivono alla bell'e meglio, spesso i goblin sono canaglie che
> sfrecciano tra le ombre, anche se la loro natura carismatica li induce anche a
> sperimentare alcune classi magiche come lo [stregone](/classi/stregone).

## Allineamento e Religione

Anche i goblin meglio intenzionati hanno difficoltà a seguire le regole, il che
significa che raramente sono legali. La maggior parte degli avventurieri goblin
ha allineamento caotico neutrale o caotico buono. I culti organizzati generano
confusione nei goblin e molti di loro preferiscono creare il proprio pantheon
autonomo, scegliendo mostri potenti, prodigi naturali o qualsiasi altra cosa che
trovino affascinante. I gambelunghe possono anche accatastare pile di libri
sulle strutture religiose, ma per un goblin qualsiasi cosa può essere un dio,
purché lo si voglia. I goblin che trascorrono tempo con i popoli di altre
stirpi, tuttavia, potrebbero adottarne in parte le credenze, per cui molti
avventurieri goblin venerano Cayden Cailean.

## Nomi

I goblin tendono ad avere nomi semplici. Un bel nome dovrebbe essere facile da
pronunciare, abbastanza breve da poter essere urlato prima di finire il fiato, e
avere un buon "sapore" quando lo si pronuncia. Chi dà un nome in genere sceglie
una parola che faccia rima con qualcosa che gli piace, in modo che sia più
facile scrivere una canzone. Non essendoci vere tradizioni che riguardano
l'attribuzione di nomi nella cultura goblin, i bambini spesso si danno un nome
da soli, non appena sono abbastanza grandi da pronunciare qualche suono che
somigli a delle parole.

### Nomi Tipici

Ak, Bokker, Frum, Guzmuk, Krobby, Loohi, Mazmord, Neeka, Omgot, Ranzak, Rickle,
Tup, Wakla, Yonk, Zibini.

# Meccaniche Goblin

**Punti Ferita**  
8

**Taglia**  
Piccola

**Velocità**  
7,5 metri

**Aumenti di Caratteristica**  
Costituzione  
Carisma  
Libero

**Difetto di Caratteristica**  
Forza

**Lingue**  
Comune  
Gnomesco  
Silvano  
Lingue aggiuntive pari al tuo modificatore di Intelligenza (se è positivo).
Scegli tra Draconico, Elfico, Goblin, Jotun, Nanico, Orchesco e qualsiasi altra
lingua a cui hai accesso (per esempio le lingue prevalenti nella tua regione).

**Visione Crepuscolare**  
Riesci a vedere in condizioni di luce fioca come se fosse luce intensa, per cui
ignori la condizione Occultato dovuta alla luce fioca.
