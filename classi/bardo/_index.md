---
source: Manuale di Gioco, pag. TODO
original-name: Bard
original-srd: https://2e.aonprd.com/Classes.aspx?ID=3
---

# Bardo

_Sei un maestro nella tua arte, uno studioso di segreti nascosti e un seducente
persuasore. Grazie a potenti esibizioni influenzi le menti e innalzi gli animi
verso nuove vette d'eroismo. Potresti sfruttare i tuoi poteri per diventare un
capo carismatico, o magari un consigliere, un manipolatore, un erudito, un
furfante o un musicista virtuoso. Sebbene la tua versatilità induca qualcuno a
ritenerti un affascinante tuttofare perdigiorno, si rischia grosso a liquidarti
come uno che non eccelle in niente._

**CARATTERISTICA CHIAVE: CARISMA**

Al 1° livello, la tua classe ti conferisce un aumento di caratteristica che
applichi al Carisma.

**PUNTI FERITA: 8 più il tuo modificatore di Constitutione**

Al 1° livello e a ogni livello successivo sommi questo valore ai tuoi Punti
Ferita massimi.

## Ruolare il Bardo

### Durante gli Incontri di Combattimento...

Sfrutti le esibizioni magiche per migliorare le probabilità di successo dei tuoi
alleati. Se serve, alterni con sicurezza attacchi, cure e incantesimi di
supporto.

### Durante gli Incontri Sociali...

Sei bravo a persuadere, tergiversare e minacciare.

### Durante l'Esplorazione...

Sei una fonte di conoscenze, racconti popolari, leggende e tradizioni che
permettono di approfondire il contesto dell'avventura e forniscono utili
informazioni. Con gli incantesimi e le esibizioni spingi i tuoi alleati verso
grandi scoperte e successi.

### Nelle Pause...

Puoi guadagnare denaro e prestigio con le tue esibizioni, così da farti un nome
e in-graziarti qualche mecenate. Un giorno, le storie sulle tue imprese
trionfali potrebbero spingere altri bardi a studiare le tue tecniche in un
collegio delle arti!

### Probabilmente...

- Hai una passione così intensa per la tua arte che stabilisci con essa un
  legame spirituale.
- Prendi le redini quando si richiedono tatto e soluzioni non violente.
- Segui la tua musa, sia essa una creatura fatata, un concetto filosofico, una
  forza psichica o una divinità dell'arte o della musica, e con il suo aiuto
  apprendi conoscenze segrete che pochi altri possiedono.

### Probabilmente gli Altri...

- Sono ben lieti di poterti invitare agli eventi sociali, in qualità d'artista o
  di ospite, ma nella cerchia delle loro frequentazioni resti comunque poco più
  di una curiosità.
- Ti sottovalutano rispetto agli altri incantatori, ritenendoti al più un
  frivolo menestrello e sminuendo il sottile potere della tua magia.
- Reagiscono con favore ai tuoi modi affascinanti e alle tue capacità
  relazionali, ma sono diffidenti circa la tua magia ammaliatrice.

## Competenze Iniziali

Al 1° livello, ottieni i gradi di competenza indicati di seguito. Sei senza
addestramento in tutte le statistiche non elencate, a meno che tu non ottenga un
grado di competenza migliore in qualche altro modo.

### Percezione

Esperto in Percezione

### Tiri Salvezza

Addestrato in Tempra  
Addestrato in Riflessi  
Esperto in Volontà

### Abilità

Addestrato in Occultismo  
Addestrato in Esibizione  
Addestrato in un numero di abilità aggiuntive pari a 4 più il tuo modificatore
di Intelligenza

### Attacchi

Addestrato con le armi semplici  
Addestrato con arco corto, frusta, manganello, spada corta, spada da lato e
spada d'arme  
Addestrato con gli attacchi senz'armi

### Difese

Addestrato con le armature leggere  
Addestrato nella difesa senz'armatura

### Incantesimi

Addestrato nei tiri per colpire con incantesimi occulti  
Addestrato nella CD degli incantesimi occulti

## Privilegi di Classe

In quanto bardo, acquisisci i seguenti privilegi di classe. Le capacità ottenute
ai livelli superiori riportano, accanto ai rispettivi nomi, i livelli richiesti
per acquisirle.

| Il Tuo Livello | Privilegi di Classe                                                                                                                     |
| :------------: | --------------------------------------------------------------------------------------------------------------------------------------- |
|       1        | Competenze iniziali, incantesimi di composizione, lanciare incantesimi occulti, musa, repertorio degli incantesimi, stirpe e background |
|       2        | Talento da bardo, talento di abilità                                                                                                    |
|       3        | Incantesimi di 2° livello, incantesimi distintivi, incremento di abilità, riflessi fulminei, talento generico                           |
|       4        | Talento da bardo, talento di abilità                                                                                                    |
|       5        | Aumenti di caratteristica, incantesimi di 3° livello, incremento di abilità, talento di stirpe                                          |
|       6        | Talento da bardo, talento di abilità                                                                                                    |
|       7        | Incantesimi di 4° livello, incantatore esperto, incremento di abilità, talento generico                                                 |
|       8        | Talento da bardo, talento di abilità                                                                                                    |
|       9        | Incantesimi di 5° livello, incremento di abilità, risolutezza, talento di stirpe, tempra possente                                       |
|       10       | Aumenti di caratteristica, talento da bardo, talento di abilità                                                                         |
|       11       | Esperienza con le armi da bardo, incantesimi di 6° livello, incremento di abilità, sensi vigili, talento generico                       |
|       12       | Talento da bardo, talento di abilità                                                                                                    |
|       13       | Esperienza con le armature leggere, incantesimi di 7° livello, incremento di abilità, specializzazione con le armi, talento di stirpe   |
|       14       | Talento da bardo, talento di abilità                                                                                                    |
|       15       | Aumenti di caratteristica, incantatore magistrale, incantesimi di 8° livello, incremento di abilità, talento generico                   |
|       16       | Talento da bardo, talento di abilità                                                                                                    |
|       17       | Incantesimi di 9° livello, incremento di abilità, risolutezza superiore, talento di stirpe                                              |
|       18       | Talento da bardo, talento di abilità                                                                                                    |
|       19       | Capolavoro, incantatore leggendario, incremento di abilità, talento generico                                                            |
|       20       | Aumenti di caratteristica, talento da bardo, talento di abilità                                                                         |

### Competenze Iniziali

Al 1° livello ottieni un certo numero di competenze che rappresentano il tuo
addestramento di base, indicate all'inizio della descrizione della classe.

### Incantesimi di Composizione

Puoi infondere magia nelle tue esibizioni per creare degli effetti unici,
chiamati composizioni. Le composizioni sono un tipo speciale di incantesimo che
spesso richiede l'utilizzo dell'abilità Esibizione al momento del lancio, e
rientrano fra gli incantesimi focalizzati. Lanciarne uno costa 1 Punto
Focalizzazione, e inizi con una riserva di focalizzazione di 1 punto. Ripristini
tale riserva durante i preparativi giornalieri, ma puoi recuperare 1 Punto
Focalizzazione effettuando per 10 minuti l'attività Rifocalizzare per esibirti,
scrivere una nuova composizione o sollecitare altrimenti la tua musa.

Gli incantesimi focalizzati vengono automaticamente intensificati a metà del tuo
livello arrotondata per eccesso, come i trucchetti. Inoltre, non richiedono slot
incantesimo e non puoi lanciarli utilizzando questi ultimi. Alcuni talenti
possono conferirti altri incantesimi focalizzati e accrescere la tua riserva,
sebbene questa non possa mai contenere più di 3 Punti Focalizzazione.

Apprendi l'incantesimo di composizione
_[contro esibizione](/incantesimi/contro-esibizione)_, che ti protegge da
effetti con i tratti uditivo e visivo.

#### Trucchetti di Composizione

I trucchetti di composizione sono incantesimi di composizione speciali che non
costano Punti Focalizzazione, cosa che ti permette di utilizzarli quante volte
vuoi, e si aggiungono ai trucchetti che selezioni dalla lista degli incantesimi
occulti. In generale, solo i talenti possono conferirti ulteriori trucchetti di
composizione. A differenza degli altri trucchetti, non puoi sostituire quelli di
composizione conferiti da talenti da bardo ottenuti ai livelli successivi, a
meno che tu non sostituisca specificamente quei talenti Riaddestrandoti.
Apprendi il trucchetto di composizione
_[ispirare coraggio](/incantesimi/ispirare-coraggio)_, che potenzia gli
attacchi, il danno e la difesa contro la paura dei tuoi alleati.

### Lanciare Incantesimi Occulti

Attingi alla magia che scaturisce dal sapere esoterico. Tramite l'attività
Lanciare un Incantesimo, puoi lanciare Incantesimi Occulti impiegando i
componenti materiali, somatici e verbali richiesti. Dato che sei un bardo, in
genere puoi utilizzare uno strumento in sostituzione dei componenti somatici o
materiali previsti dagli incantesimi, a condizione che ti richieda almeno una
mano per suonarlo. In questo caso, non hai bisogno di una borsa dei componenti o
di avere un'altra mano libera. Solitamente, puoi suonare uno strumento anche per
lanciare incantesimi che prevedono componenti verbali, invece di parlare.

Ogni giorno, puoi lanciare fino a due incantesimi di 1° livello. Ovviamente, per
lanciarli devi prima conoscerli e, a tal fine, li impari grazie al privilegio di
classe repertorio degli incantesimi. Il numero di incantesimi che puoi lanciare
ogni giorno è determinato dai tuoi slot incantesimo.

Salendo di livello come bardo aumenta anche il tuo numero di incantesimi
giornalieri, così come il livello massimo di incantesimi che puoi lanciare, come
indicato nella Tabella: Incantesimi Giornalieri del Bardo.

Alcuni dei tuoi incantesimi richiedono un tiro per colpire con incantesimo per
verificare quanto siano efficaci, oppure impongono ai nemici di tirare contro la
tua CD di incantesimo (solitamente effettuando un tiro salvezza). Dato che la
tua caratteristica chiave è il Carisma, i tiri per colpire con incantesimi e le
CD di incantesimi utilizzano il tuo modificatore di Carisma.

#### Intensificare gli Incantesimi

Quando acquisisci slot incantesimo di 2° livello o superiore, puoi sfruttarli
per lanciare versioni più potenti degli incantesimi di livello inferiore. Questo
aumenta il livello dell'incantesimo fino a farlo corrispondere a quello dello
slot utilizzato. Per poter lanciare un incantesimo intensificato, devi possedere
nel tuo repertorio l'incantesimo che vuoi lanciare al livello a cui intendi
lanciarlo. Molti incantesimi presentano specifici miglioramenti quando vengono
intensificati a determinati livelli. Il privilegio di classe incantesimi
distintivi ti permette di intensificare liberamente alcuni incantesimi.

#### Trucchetti

Fra i tuoi incantesimi, alcuni sono definiti trucchetti. Un trucchetto è un tipo
speciale di incantesimo che non utilizza slot incantesimo e può essere lanciato
a volontà, un qualsiasi numero di volte al giorno. Un trucchetto viene
automaticamente intensificato alla metà del tuo livello arrotondata per eccesso,
che equivale al livello più alto di slot incantesimo da bardo che hai. Per
esempio, i trucchetti di un bardo di 1° livello sono anch'essi di 1° livello,
mentre quelli di un bardo di 5° livello sono di 3° livello.

| Il Tuo Livello | Trucchetti | 1°  | 2°  | 3°  | 4°  | 5°  | 6°  | 7°  | 8°  | 9°  | 10° |
| :------------: | :--------: | :-: | :-: | :-: | :-: | :-: | :-: | :-: | :-: | :-: | :-: |
|       1        |     5      |  2  |  -  |  -  |  -  |  -  |  -  |  -  |  -  |  -  |  -  |
|       2        |     5      |  3  |  -  |  -  |  -  |  -  |  -  |  -  |  -  |  -  |  -  |
|       3        |     5      |  3  |  2  |  -  |  -  |  -  |  -  |  -  |  -  |  -  |  -  |
|       4        |     5      |  3  |  3  |  -  |  -  |  -  |  -  |  -  |  -  |  -  |  -  |
|       5        |     5      |  3  |  3  |  2  |  -  |  -  |  -  |  -  |  -  |  -  |  -  |
|       6        |     5      |  3  |  3  |  3  |  -  |  -  |  -  |  -  |  -  |  -  |  -  |
|       7        |     5      |  3  |  3  |  3  |  2  |  -  |  -  |  -  |  -  |  -  |  -  |
|       8        |     5      |  3  |  3  |  3  |  3  |  -  |  -  |  -  |  -  |  -  |  -  |
|       9        |     5      |  3  |  3  |  3  |  3  |  2  |  -  |  -  |  -  |  -  |  -  |
|       10       |     5      |  3  |  3  |  3  |  3  |  3  |  -  |  -  |  -  |  -  |  -  |
|       11       |     5      |  3  |  3  |  3  |  3  |  3  |  2  |  -  |  -  |  -  |  -  |
|       12       |     5      |  3  |  3  |  3  |  3  |  3  |  3  |  -  |  -  |  -  |  -  |
|       13       |     5      |  3  |  3  |  3  |  3  |  3  |  3  |  2  |  -  |  -  |  -  |
|       14       |     5      |  3  |  3  |  3  |  3  |  3  |  3  |  3  |  -  |  -  |  -  |
|       15       |     5      |  3  |  3  |  3  |  3  |  3  |  3  |  3  |  2  |  -  |  -  |
|       16       |     5      |  3  |  3  |  3  |  3  |  3  |  3  |  3  |  3  |  -  |  -  |
|       17       |     5      |  3  |  3  |  3  |  3  |  3  |  3  |  3  |  3  |  2  |  -  |
|       18       |     5      |  3  |  3  |  3  |  3  |  3  |  3  |  3  |  3  |  3  |  -  |
|       19       |     5      |  3  |  3  |  3  |  3  |  3  |  3  |  3  |  3  |  3  | 1\* |
|       20       |     5      |  3  |  3  |  3  |  3  |  3  |  3  |  3  |  3  |  3  | 1\* |

\* Il privilegio di classe capolavoro ti conferisce uno slot incantesimo di 10°
livello che funziona in maniera leggermente diversa dagli altri slot.

### Muse

In quanto bardo, al 1° livello selezioni una musa che ti guiderà verso la
grandezza. Può trattarsi di una creatura fisica, una divinità, una filosofia o
di un seducente mistero.

Le muse possono essere trovate [qua](/classi/bardo/muse).

### Repertorio degli Incantesimi

Il repertorio degli incantesimi raccoglie tutti gli incantesimi che puoi
lanciare. Al 1° livello, impari due incantesimi occulti di 1° livello e cinque
trucchetti occulti a tua scelta. Puoi selezionarli tra gli incantesimi comuni
della lista degli incantesimi occulti o fra altri incantesimi occulti a cui hai
accesso. Puoi lanciare qualsiasi incantesimo del tuo repertorio utilizzando uno
slot incantesimo di livello appropriato. Man mano che avanzi di livello il
repertorio si amplia.

Ogni volta che acquisisci uno slot incantesimo, aggiungi al repertorio un
incantesimo di quel livello. Al 2° livello, selezionerai un altro incantesimo di
1° livello, al 3° ne sceglierai due di 2° livello e così via. Quando aggiungi
degli incantesimi, puoi selezionare una versione di livello superiore di un
incantesimo che già possiedi, così da poter lanciare una versione intensificata
di quell'incantesimo.

Sebbene progrediscano di pari passo, gli slot incantesimo sono una cosa ben
distinta dagli incantesimi del repertorio. Se un talento o un'altra capacità
aggiunge un incantesimo al tuo repertorio, non ti conferisce un altro slot, e
viceversa.

#### Sostituire gli Incantesimi nel Tuo Repertorio

Man mano che aggiungi nuovi incantesimi al tuo repertorio, potresti voler
sostituire alcuni di quelli imparati in precedenza. Ogni volta che avanzi di
livello e ne impari di nuovi, puoi sostituire un vecchio incantesimo con uno
diverso dello stesso livello. Può trattarsi anche di un trucchetto. Inoltre,
puoi sostituire gli incantesimi anche Riaddestrandoti durante le pause.

### Stirpe e Background

Al 1° livello, oltre alle capacità conferite dalla classe, ottieni i benefici
della Stirpe e del Background che hai scelto.

### Talenti da Bardo - 2°

Al 2° livello, e successivamente ad ogni livello pari, ottieni un talento da
bardo.

### Talenti di Abilità - 2°

Al 2° livello, e successivamente ogni 2 livelli, ottieni un talento di abilità.
Per selezionarne uno devi essere almeno addestrato nell'abilità corrispondente.

### Incantesimi Distintivi - 3°

Al 3° livello, hai imparato a lanciare alcuni incantesimi con maggior
flessibilità. Per ciascun livello di incantesimi che puoi lanciare, seleziona un
incantesimo di quel livello come incantesimo distintivo. Non devi imparare
separatamente le versioni intensificate degli incantesimi distintivi, ma puoi
intensificarli liberamente. Se hai imparato un incantesimo distintivo a un
livello superiore rispetto a quello minimo, puoi lanciare anche tutte le sue
versioni di livello inferiore senza doverle imparare a parte. Se sostituisci un
incantesimo distintivo, puoi scegliere un incantesimo distintivo di rimpiazzo
dello stesso livello di incantesimi a cui hai imparato il precedente. Puoi anche
riaddestrarti specificamente per cambiare un incantesimo distintivo con un
diverso incantesimo di quel livello, senza procedere ad alcuna sostituzione;
questo richiede il tempo normalmente previsto per il Riaddestramento degli
incantesimi.

### Incrementi di Abilità - 3°

Al 3° livello, e successivamente ogni 2 livelli, ottieni un incremento di
abilità. Puoi utilizzarlo per aumentare ad addestrato il tuo grado di competenza
in un'abilità in cui sei senza addestramento, o per aumentarlo a esperto in
un'abilità in cui sei già addestrato.

Al 7° livello, puoi impiegare gli incrementi di abilità per aumentare a maestro
il tuo grado di competenza in un'abilità in cui sei già esperto, mentre al - 15°
livello puoi utilizzarli per aumentare a leggendario il tuo grado di competenza
in un'abilità in cui sei già maestro.

### Riflessi Fulminei - 3°

Al 3° livello, hai riflessi veloci come il fulmine. Il tuo grado di competenza
nei tiri salvezza su Riflessi aumenta a esperto.

### Talenti Generici - 3°

Al 3° livello, e successivamente ogni 4 livelli, ottieni un Talento Generico.

### Aumenti di Caratteristica - 5°

Al 5° livello, e successivamente ogni 5 livelli, aumenti quattro diversi
punteggi di Caratteristica. Puoi utilizzare questi aumenti di caratteristica per
incrementare i tuoi punteggi di caratteristica sopra il 18. Applicare un aumento
a un punteggio di caratteristica lo incrementa di 1 se è già pari o superiore a
18, o di 2 se il punteggio parte da meno di 18.

### Talenti di Stirpe - 5°

Al 5° livello e successivamente ogni 4 livelli, in aggiunta al Talento di Stirpe
iniziale, ne ottieni uno. La lista dei talenti di stirpe a tua disposizione
viene presentata nella descrizione della Stirpe del tuo personaggio.

### Incantatore Esperto - 7°

Il tuo grado di competenza in tiri per colpire con incantesimi occulti e CD di
incantesimi occulti aumenta a esperto.

### Risolutezza - 9°

Hai saputo temprare la mente con la tua determinazione. Il tuo grado di
competenza nei tiri salvezza su Volontà aumenta a maestro. Quando ottieni un
successo in un tiro salvezza su Volontà, lo consideri un successo critico.

### Tempra Possente - 9°

Al 9° livello, il tuo fisico è straordinariamente robusto. Il tuo grado di
competenza nei tiri salvezza su Tempra aumenta a esperto.

### Esperienza con le Armi da Bardo - 11°

Sei diventato particolarmente abile con le armi dei bardi. Ottieni il grado di
competenza esperto con le armi semplici e con arco corto, frusta, manganello,
spada corta, spada da lato e spada d'arme. Quando ottieni un successo critico
con un tiro per colpire effettuato con una di queste armi mentre una delle tue
composizioni è attiva, applichi l'effetto di specializzazione del critico
dell'arma.

### Sensi Vigili - 11°

Nel corso delle avventure hai affinato la tua consapevolezza e attenzione ai
dettagli. Il tuo grado di competenza in Percezione aumenta a maestro.

### Esperienza con le Armature Leggere - 13°

Hai imparato a schivare mentre indossi un'armatura leggera o sei privo
d'armatura. I tuoi gradi di competenza con le armature leggere e nella difesa
senz'armatura aumentano a esperto.

### Specializzazione con le Armi - 13°

Hai imparato a infliggere ferite più gravi con le armi che conosci meglio.
Infliggi 2 danni aggiuntivi con armi e attacchi senz'armi in cui sei esperto.
Questi danni aumentano a 3 se sei maestro e a 4 se sei leggendario.

### Incantatore Magistrale - 15°

Padroneggi l'occulto. Il tuo grado di competenza in tiri per colpire con
incantesimi occulti e CD di incantesimi occulti aumenta a maestro.

### Risolutezza Superiore - 17°

La tua forza mentale deriva da un addestramento straordinario. Il tuo grado di
competenza nei tiri salvezza su Volontà aumenta a leggendario. Quando ottieni un
successo con un tiro salvezza su Volontà, lo consideri un successo critico; se
invece ottieni un fallimento critico, lo consideri un fallimento. Quando ottieni
un fallimento in un tiro salvezza su Volontà contro un effetto che infligge
danni, subisci danni dimezzati.

### Capolavoro - 19°

Hai armonizzato al massimo grado la musicalità della tua magia. Arricchisci il
tuo repertorio con due incantesimi occulti comuni di 10° livello. Ottieni un
singolo slot incantesimo di 10° livello, utilizzabile per lanciare uno dei
suddetti incantesimi tramite lanciare incantesimi da bardo. Diversamente dagli
altri slot incantesimo, avanzando di livello non ottieni altri slot di - 10°
livello e non puoi usare slot di 10° livello con capacità che conferiscano
ulteriori slot incantesimo o permettano di lanciare incantesimi senza consumare
slot.

### Incantatore Leggendario - 19°

La tua padronanza della magia occulta assurge a proporzioni mitiche. Il tuo
grado di competenza in tiri per colpire con incantesimi occulti e CD di
incantesimi occulti sale a leggendario.
