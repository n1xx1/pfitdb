---
source: Manuale di Gioco, pag. TODO
original-name: Champion
original-srd: https://2e.aonprd.com/Classes.aspx?ID=4
---

# Campione

_Sei l'emissario di una divinità, un servitore devoto che ha assunto una gravosa
responsabilità e segue un codice che tiene a distanza chi lo circonda. Sebbene
esistano campioni di ogni allineamento, come campione del bene offri sicurezza e
speranza agli innocenti. Disponi di potenti difese, che condividi generosamente
con i tuoi alleati ed eventuali spettatori innocenti, e del potere sacro con cui
estirpi la minaccia del male. La tua devozione può persino attirare l'attenzione
di spiriti sacri disposti ad aiutarti nel tuo cammino._

**CARATTERISTICA CHIAVE: FORZA O DESTREZZA**

Al 1° livello, la tua classe ti conferisce un aumento di caratteristica che puoi
applicare alla Forza o alla Destrezza.

**PUNTI FERITA: 10 più il tuo modificatore di Costituzione**

Al 1° livello e a ogni livello successivo sommi questo valore ai tuoi Punti
Ferita massimi.

## Ruolare il Campione

### Durante gli Incontri di Combattimento...

Affronti i nemici in corpo a corpo, posizionandoti con attenzione per proteggere
gli alleati.

### Durante gli Incontri Sociali...

Sei la voce della speranza e ti impegni per raggiungere soluzioni pacifiche che
rafforzino i legami e producano buoni risultati per tutti.

### Durante l'Esplorazione...

Superi sia le barriere fisiche che quelle spirituali, fungendo da esempio per
gli alleati tramite le tue azioni e, quando i tuoi compagni avventurieri li
chiedono, fornisci loro consigli di natura etica e morale.

### Nelle Pause...

Trascorri buona parte del tuo tempo in solenne preghiera e contemplazione, ti
dedichi a un rigoroso addestramento, compi opere di carità e osservi i precetti
del tuo codice, ma questo non ti impedisce di coltivare un mestiere o un
passatempo.

### Probabilmente...

- Speri sempre che il bene trionfi sul male, anche quando tutto sembra perduto.
- Sai che i fini non giustificano i mezzi, perché le azioni cattive amplificano
  il potere del male.
- Hai un forte senso della giustizia e ti infastidisce profondamente vedere
  quanto la malvagità si nutra di avidità o grettezza morale.

### Probabilmente gli Altri...

- Ti considerano un simbolo di speranza, specie nei momenti di grande
  difficoltà.
- Temono che in segreto tu li disprezzi perché non sono all'altezza della tua
  incomparabile purezza, o che tu sia restio a scendere a compromessi quando
  serve.
- Sanno di poter contare sul fatto che terrai fede ai sacri giuramenti che hai
  pronunciato.

## Competenze Iniziali

Al 1° livello, ottieni i gradi di competenza indicati di seguito. Sei senza
addestramento in tutte le statistiche non elencate, a meno che tu non ottenga un
grado di competenza migliore in qualche altro modo.

### Percezione

Addestrato in Percezione

### Tiri Salvezza

Esperto in Tempra

Addestrato in Riflessi

Esperto in Volontà

### Abilità

Addestrato in Religione

Addestrato in un'abilità stabilita in base alla divinità che scegli

Addestrato in un numero di abilità aggiuntive pari a 2 più il tuo modificatore
di Intelligenza

### Attacchi

Addestrato con le armi semplici

Addestrato con le armi da guerra

Addestrato negli attacchi senz'armi

### Difese

Addestrato con tutte le armature

Addestrato nella difesa senz'armatura

### CD di Classe

Addestrato nella CD di classe del campione

### Incantesimi

Addestrato nei tiri per colpire con incantesimi divini

Addestrato nella CD degli incantesimi divini

## Privilegi di Classe

In quanto campione, acquisisci i seguenti privilegi di classe. Le capacità
ottenute ai livelli superiori riportano, accanto ai rispettivi nomi, i livelli
richiesti per acquisirle.

| Il tuo Livello | Privilegi di Classe                                                                                                                                                                             |
| :------------: | ----------------------------------------------------------------------------------------------------------------------------------------------------------------------------------------------- |
|       1        | Arma della divinità, codice del campione, competenze iniziali, divinità e causa, incantesimi di devozione, parare con lo scudo, reazione del campione, stirpe e background, talento da campione |
|       2        | Talento da campione, talento di abilità                                                                                                                                                         |
|       3        | Alleato divino, incremento di abilità, talento generico                                                                                                                                         |
|       4        | Talento da campione, talento di abilità                                                                                                                                                         |
|       5        | Aumenti di caratteristica, esperienza con le armi, incremento di abilità, talento di stirpe                                                                                                     |
|       6        | Talento da campione, talento di abilità                                                                                                                                                         |
|       7        | Esperienza con le armature, incremento di abilità, specializzazione con le armi, talento generico                                                                                               |
|       8        | Talento da campione, talento di abilità                                                                                                                                                         |
|       9        | Colosso, esperienza del campione, incremento di abilità, punizione divina, riflessi fulminei, talento di stirpe                                                                                 |
|       10       | Aumenti di caratteristica, talento da campione, talento di abilità                                                                                                                              |
|       11       | Allerta, incremento di abilità, infervorare, talento generico, volontà divina                                                                                                                   |
|       12       | Talento da campione, talento di abilità                                                                                                                                                         |
|       13       | Incremento di abilità, maestria con le armature, maestria con le armi, talento di stirpe                                                                                                        |
|       14       | Talento da campione, talento di abilità                                                                                                                                                         |
|       15       | Aumenti di caratteristica, incremento di abilità, specializzazione con le armi superiore, talento generico                                                                                      |
|       16       | Talento da campione, talento di abilità                                                                                                                                                         |
|       17       | Armatura leggendaria, incremento di abilità, maestria del campione, talento di stirpe                                                                                                           |
|       18       | Talento da campione, talento di abilità                                                                                                                                                         |
|       19       | Incremento di abilità, sfida dell'eroe, talento generico                                                                                                                                        |
|       20       | Aumenti di caratteristica, talento da campione, talento di abilità                                                                                                                              |

### Arma della Divinità

Brandisci con fervore l'arma prediletta della tua divinità. Se l'arma è non
comune, vi ottieni accesso; se è un attacco senz'armi con il d4 come dado di
danno o un'arma semplice, aumenta di un grado il tipo di dado di danno (da d4 a
d6, da d6 a d8, da d8 a d10, da d10 a d12).

### Codice del Campione

Segui un codice di condotta, che inizia con i precetti condivisi da tutti i
campioni di un allineamento (per esempio buono) e prosegue con quelli della tua
causa. Spesso, le divinità aggiungono ulteriori restrizioni (per esempio, i
campioni di [Torag](/divinita/torag) non possono mostrare pietà verso i nemici
del loro popolo, cosicché per loro è quasi impossibile perseguire la causa del
redentore). Sono presenti esclusivamente le regole per giocare campioni del
bene. I precetti sono indicati in ordine di rilevanza, a partire dai più
importanti. Se due precetti entrano in conflitto, per risolvere l'impasse
basterà applicare il più importante. Per esempio, se sei un paladino e un re
malvagio ti chiede se stai nascondendo dei rifugiati perché intende
giustiziarli, puoi mentirgli, perché il precetto che vieta di mentire è meno
importante di quello che proibisce di nuocere agli innocenti. Tentare di
sovvertire il codice creando una situazione che imponga l'applicazione di un
precetto superiore per ignorarne uno inferiore (per esempio, promettere di non
rispettare le autorità e poi, per mantenere la parola data, mancare di rispetto
a tali autorità) costituisce una violazione del codice stesso.

Se vieni meno al tuo allineamento o violi il codice di condotta, perdi la
riserva di focalizzazione e l'alleato divino finché non dimostri il tuo
pentimento officiando un rituale _[espiare](/rituali/espiare)_, ma conservi ogni
altra capacità da campione che non richieda i suddetti privilegi di classe. Se
il tuo allineamento cambia, ma rientra comunque tra quelli ammessi dalla tua
divinità, il GM può consentirti di riaddestrare la causa permettendoti di
continuare a seguire la stessa divinità.

I precetti possono essere trovati qua:

- [Precetti del Bene](/classi/campione/precetti/bene)
- [Precetti del Male](/classi/campione/precetti/male)

### Competenze Iniziali

Al 1° livello ottieni un certo numero di competenze che rappresentano il tuo
addestramento di base, indicate all'inizio della descrizione della classe.

### Divinità e Causa

I campioni sono i sacri servitori di una divinità. Scegli una divinità da
seguire: il tuo allineamento deve rientrare tra quelli ammessi da quest'ultima.
Le azioni fondamentalmente contrarie agli ideali o all'allineamento della
divinità che segui sono anatemi per il tuo credo. La descrizione di ciascuna
divinità riporta alcuni esempi di atti del genere. Starà a te e al GM stabilire,
di volta in volta, se un atto corrisponda o meno a un anatema

Persegui una delle seguenti cause, che deve corrispondere esattamente al tuo
allineamento. La causa determina le reazioni del tuo personaggio, ti conferisce
un incantesimo di devozione e definisce in parte il tuo codice da campione.

- [Paladino \[Legale Buono\]](/cause/paladino)
- [Redentore \[Neutrale Buono\]](/cause/redentore)
- [Liberatore \[Caotico Buono\]](/cause/liberatore)
- [Tiranno \[Legale Malvagio\]](/cause/tiranno)
- [Profanatore \[Neutrale Malvagio\]](/cause/profanatore)
- [Antipaladino \[Caotico Malvagio\]](/cause/antipaladino)

### Incantesimi di Devozione

Il potere della tua divinità ti conferisce degli speciali incantesimi divini
chiamati incantesimi di devozione, un tipo particolare di incantesimi
focalizzati. Lanciarne uno costa 1 Punto Focalizzazione, e inizi con una riserva
di focalizzazione di 1 punto. Ripristini tale riserva durante i preparativi
giornalieri, ma puoi recuperare 1 Punto Focalizzazione effettuando per 10 minuti
l'attività Rifocalizzare per pregare la tua Divinità o promuovere la sua causa.

Gli incantesimi focalizzati vengono automaticamente intensificati a metà del tuo
livello arrotondata per eccesso. Alcuni talenti possono conferirti altri
incantesimi focalizzati e accrescere la tua riserva, sebbene questa non possa
mai contenere più di 3 Punti Focalizzazione. Acquisisci un incantesimo di
devozione in base alla tua causa e sei addestrato nei tiri per colpire con
incantesimi divini e nella CD degli incantesimi divini. Il lancio di questi
incantesimi è basato sul Carisma.

### Parare con lo Scudo

Ottieni il talento generico
[Parare con lo Scudo](/talenti/generici/parare-con-lo-scudo), una reazione che
ti permette di ridurre i danni sfruttando lo scudo.

### Reazione del Campione

La tua causa ti conferisce una reazione speciale. Guarda le cause specifiche per
maggiori informazioni.

### Stirpe e Background

Oltre alle capacità conferite dalla classe, ottieni i benefici della stirpe e
del background che hai scelto.

### Talenti da Campione

Al 1° livello, e successivamente ad ogni livello pari, ottieni un talento da
campione.

### Talenti di Abilità - 2°

Al 2° livello, e successivamente ogni 2 livelli, ottieni un talento di abilità.
Per selezionarne uno devi essere almeno addestrato nell'abilità corrispondente.

### Alleato Divino - 3°

La tua devozione attrae uno spirito dello stesso allineamento della tua
divinità. Una volta scelto, l'alleato non può essere cambiato.

Gli alleati divini sono:

**Alleato della Lama:** Uno spirito della battaglia dimora nei tuoi mezzi
d'offesa. Seleziona un'arma o delle
[fasciature dei colpi possenti](/equipaggiamento/fasciature-dei-colpi-possenti)
quando effettui i preparativi giornalieri. Nelle tue mani, l'oggetto ottiene
l'effetto di una runa di proprietà. Un campione che segue i precetti del bene
può scegliere tra _[distruttiva](/equipaggiamento/distruttiva)_,
_[mutamento](/equipaggiamento/mutamento)_,
_[ritornante](/equipaggiamento/ritornante)_ o
_[tocco fantasma](/equipaggiamento/tocco-fantasma)_. Se sei un campione che
segue i precetti del male scegli tra _[mutamento](/equipaggiamento/mutamento)_,
_[ritornare](/equipaggiamento/ritornare)_ o
_[spaventosa](/equipaggiamento/spaventosa)_. Inoltre, ottieni l'effetto di
specializzazione del critico dell'arma.

**Alleato dello Scudo**: Nel tuo scudo dimora uno spirito protettore. Nelle tue
mani, la Durezza dello scudo aumenta di 2, mentre i suoi PF e la SR aumentano
della metà.

**Alleato Destriero**: Acquisisci un compagno animale giovane come cavalcatura.
Di norma, devi sceglierne uno dotato della capacità speciale cavalcatura, per
esempio un cavallo. A discrezione del GM puoi selezionare un compagno animale
diverso, ma questa capacità non gli conferisce la capacità speciale cavalcatura.

### Incrementi di Abilità - 3°

Al 3° livello, e successivamente ogni 2 livelli, ottieni un incremento di
abilità. Puoi utilizzarlo per aumentare ad addestrato il tuo grado di competenza
in un'abilità in cui sei senza addestramento, o per aumentarlo a esperto in
un'abilità in cui sei già addestrato.

Al 7° livello, puoi impiegare gli incrementi di abilità per aumentare a maestro
il tuo grado di competenza in un'abilità in cui sei già Esperto, mentre al 15°
livello puoi utilizzarli per aumentare a Leggendario il tuo grado di competenza
in un'abilità in cui sei già maestro.

### Talenti Generici - 3°

Al 3° livello, e successivamente ogni 4 livelli, ottieni un talento generico.

### Aumenti di Caratteristica - 5°

Al 5° livello, e successivamente ogni 5 livelli, aumenti quattro diversi
punteggi di Caratteristica. Puoi utilizzare questi aumenti di caratteristica per
incrementare i tuoi punteggi di caratteristica sopra il 18\. Applicare un
aumento a un punteggio di caratteristica lo incrementa di 1 se è già pari o
superiore a 18, o di 2 se il punteggio parte da meno di 18.

### Esperienza con le Armi - 5°

Ti sei dedicato ad apprendere le complesse peculiarità delle tue armi. Il tuo
grado di competenza con gli attacchi senz'armi, le armi semplici e le armi da
guerra aumenta a esperto.

### Talenti di Stirpe - 5°

In aggiunta al talento di stirpe iniziale, ne ottieni uno al 5° livello e
successivamente ogni 4 livelli.

### Esperienza con le Armature - 7°

Hai trascorso così tanto tempo con l'armatura addosso che sai come sfruttare al
meglio la sua protezione. Il tuo grado di competenza con le armature leggere,
medie e pesanti e nella difesa senz'armatura aumenta a esperto. Ottieni gli
effetti di specializzazione dell'armatura delle corazze medie e pesanti.

### Specializzazione con le Armi - 7°

Hai imparato a infliggere ferite più gravi con le armi che conosci meglio.
Infliggi 2 danni aggiuntivi con le armi e gli attacchi senz'armi in cui sei
esperto. Questi danni aumentano a 3 se sei maestro e a 4 se sei leggendario.

### Colosso - 9°

Il tuo corpo è abituato alle sollecitazioni fisiche e resiste alle malattie. Il
tuo grado di competenza nei tiri salvezza su Tempra aumenta a maestro. Quando
ottieni un successo in un tiro salvezza su Tempra, lo consideri un successo
critico.

### Esperienza del Campione - 9°

La preghiera rafforza il tuo potere divino. Il tuo grado di competenza nella CD
di classe del campione, nei tiri per colpire con incantesimi divini e nella CD
degli incantesimi divini aumenta a esperto.

### Punizione Divina - 9°

La tua reazione del campione diventa più efficace.

Guarda le cause specifiche per maggiori informazioni.

### Riflessi Fulminei - 9°

Hai riflessi veloci come il fulmine. Il tuo grado di competenza nei tiri
salvezza su Riflessi aumenta a esperto.

### Allerta - 11°

Sei vigile nei confronti di possibili minacce. Il tuo grado di competenza in
Percezione aumenta a esperto.

### Infervorare - 11°

La tua reazione del campione sprona gli alleati nelle vicinanze, permettendo
anche a loro di beneficiare dei suoi effetti.

Guarda le cause specifiche per maggiori informazioni.

### Volontà Divina - 11°

La fede ti conferisce un grande autocontrollo. Il tuo grado di competenza nei
tiri salvezza su Volontà aumenta a Maestro. Quando superi un tiro salvezza su
Volontà, consideri il risultato un successo critico.

### Maestria con le Armature - 13°

Una maggior abilità nell'usare l'armatura ti permette di evitare più colpi. Il
tuo grado di competenza con le armature leggere, medie e pesanti, nonché nella
difesa senz'armatura, aumenta a maestro.

### Maestria con le Armi - 13°

Padroneggi appieno le tue armi. Il tuo grado di competenza con gli attacchi
senz'armi, le armi semplici e le armi da guerra aumenta a maestro.

### Specializzazione con le Armi Superiore - 15°

I danni conferiti da specializzazione con le armi aumentano a 4 con armi e
attacchi senz'armi in cui sei esperto, a 6 se hai il grado di maestro e a 8 se
hai il grado leggendario.

### Armatura Leggendaria - 17°

Per te, l'acciaio e la fede sono protezioni parimenti efficaci. Il tuo grado di
competenza con le armature leggere, medie e pesanti, nonché nella difesa
senz'armatura, aumenta a leggendario.

### Maestria del Campione - 17°

Conosci a fondo l'arsenale di tecniche e incantesimi divini del campione. Il tuo
grado di competenza nella CD di classe del campione, nei tiri per colpire con
incantesimi divini e nella CD degli incantesimi divini aumenta a maestro.

### Sfida dell'Eroe - 19°

Finché l'energia divina ti sorregge puoi sfidare il fato e continuare a
combattere. Acquisisci l'incantesimo di devozione
_[sfida dell'eroe](/incantesimo/sfida-dell-eroe)_.
