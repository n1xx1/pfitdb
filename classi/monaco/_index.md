---
source: Manuale di Gioco, pag. TODO
original-name: Monk
original-srd: https://2e.aonprd.com/Classes.aspx?ID=8
---

# Monaco

_La forza del pugno scaturisce da mente e spirito. In cerca della perfezione,
affini il corpo per farne uno strumento impeccabile, e la mente perché sia un
disciplinato baluardo di saggezza. Sei un combattente feroce, un rinomato
maestro delle arti marziali che, in battaglia, utilizza posizioni che preludono
a tecniche eccezionali. Sebbene la sfida di padroneggiare molti stili di
combattimento ti spinga verso grandi traguardi, ami meditare su problemi
filosofici e scoprire nuove strade per raggiungere la pace e l'illuminazione._

**CARATTERISTICA CHIAVE: FORZA o DESTREZZA**

Al 1° livello, la tua classe ti conferisce un aumento di caratteristica che
applichi alla Forza o alla Destrezza, a tua scelta.

**PUNTI FERITA: 10 più il tuo modificatore di Costituzione**

Al 1° livello e a ogni livello successivo sommi questo valore ai tuoi Punti
Ferita massimi.

## Ruolare il Monaco

### Durante gli Incontri di Combattimento...

Ti getti nel cuore della mischia, schivando o saltando gli ostacoli con manovre
acrobatiche. Colpisci gli avversari con veloci raffiche di attacchi, portati a
mani nude o impugnando armi specializzate che padroneggi grazie al tuo
addestramento da monaco. Le posizioni ti permettono di cambiare stile di
combattimento in base alla situazione e, grazie alle capacità del ki, puoi
compiere prodezze mistiche come curarti o librarti in aria.

### Durante gli Incontri Sociali...

Con la tua perspicacia sveli le menzogne, e i tuoi studi filosofici ti
permettono di analizzare e comprendere ogni situazione.

### Durante l'Esplorazione...

Scali le pareti, eviti le trappole, superi gli ostacoli e salti i crepacci.
Solitamente resti ai margini del gruppo, per proteggere i suoi membri più
vulnerabili, e sei abile nel fiutare i pericoli e a muoverti di soppiatto.

### Nelle Pause...

Ti alleni diligentemente, mangi cibi sani, mediti e studi la filosofia. Potresti
anche dedicarti a un'arte in cui desideri perfezionarti.

### Probabilmente...

- Segui un severo regime di allenamento fisico e meditazione.
- Affronti le avversità con un approccio calmo e misurato, senza mai cedere al
  panico o soccombere alla disperazione.
- Guardi al futuro con la prospettiva di riuscire a migliorarti, restando
  tuttavia in pace con il te stesso attuale.

### Probabilmente gli Altri...

- Restano meravigliati davanti alle prodezze di cui sei capace con la tua
  prestanza fisica.
- Pensano che tu sia fin troppo rigido, con i tuoi voti e le tue regole.
- Si rivolgono a te per ricevere insegnamenti filosofici.

## Competenze Iniziali

Al 1° livello, ottieni i gradi di competenza indicati di seguito. Sei senza
addestramento in tutte le statistiche non elencate, a meno che tu non ottenga un
grado di competenza migliore in qualche altro modo.

### Percezione

Addestrato in Percezione

### Tiri Salvezza

Esperto in Tempra  
Esperto in Riflessi  
Esperto in Volontà

### Abilità

Addestrato in un numero di abilità aggiuntive pari a 4 più il tuo modificatore
di Intelligenza

### Attacchi

Addestrato con le armi semplici  
Addestrato negli attacchi senz'armi

### Difese

Senza addestramento con tutte le armature  
Addestrato nella difesa senz'armatura

### CD di Classe

Addestrato nella CD di classe del monaco

## Privilegi di Classe

In quanto monaco, acquisisci i seguenti privilegi di classe. Le capacità
ottenute ai livelli superiori riportano, accanto ai rispettivi nomi, i livelli
richiesti per acquisirle.

| Il tuo Livello | Privilegi di Classe                                                                                                                                                              |
| :------------: | -------------------------------------------------------------------------------------------------------------------------------------------------------------------------------- |
|       1        | Competenze iniziali, pugno potente, raffica di colpi, stirpe e background, talento da monaco                                                                                     |
|       2        | Talento da monaco, talento di abilità                                                                                                                                            |
|       3        | Colpi mistici, incremento di abilità, movimento incredibile +3 metri, talento generico                                                                                           |
|       4        | Talento da monaco, talento di abilità                                                                                                                                            |
|       5        | Allerta, aumenti di caratteristica, colpitore esperto, incremento di abilità, talento di stirpe                                                                                  |
|       6        | Talento da monaco, talento di abilità                                                                                                                                            |
|       7        | Incremento di abilità, movimento incredibile +4,5 metri, sentiero verso la perfezione, specializzazione con le armi, talento generico                                            |
|       8        | Talento da monaco, talento di abilità                                                                                                                                            |
|       9        | Colpi di metallo, esperienza del monaco, incremento di abilità, talento di stirpe                                                                                                |
|       10       | Aumenti di caratteristica, talento da monaco, talento di abilità                                                                                                                 |
|       11       | Incremento di abilità, movimento incredibile +6 metri, secondo sentiero verso la perfezione, talento generico                                                                    |
|       12       | Talento da monaco, talento di abilità                                                                                                                                            |
|       13       | Colpitore magistrale, incremento di abilità, maestria aggraziata, talento di stirpe                                                                                              |
|       14       | Talento da monaco, talento di abilità                                                                                                                                            |
|       15       | Aumenti di caratteristica, incremento di abilità, movimento incredibile +7,5 metri, specializzazione con le armi superiore, talento generico, terzo sentiero verso la perfezione |
|       16       | Talento da monaco, talento di abilità                                                                                                                                            |
|       17       | Colpi di adamantio, grazia leggendaria, incremento di abilità, talento di stirpe                                                                                                 |
|       18       | Talento da monaco, talento di abilità                                                                                                                                            |
|       19       | Forma perfezionata, incremento di abilità, movimento incredibile +9 metri, talento generico                                                                                      |
|       20       | Aumenti di caratteristica, talento da monaco, talento di abilità                                                                                                                 |

### Competenze Iniziali

Al 1° livello ottieni un certo numero di competenze che rappresentano il tuo
addestramento di base, indicate all'inizio della descrizione della classe.

### Pugno Potente

Ti sei addestrato per rendere i tuoi pugni delle armi letali. Il dado di danno
del tuo pugno aumenta da 1d4 a 1d6. Gran parte delle persone subisce penalità di
circostanza -2 quando effettua un attacco letale sfruttando attacchi senz'armi
non letali, perché ha difficoltà nell'utilizzare i pugni per infliggere danni
terminali. Tu non subisci questa penalità quando effettui un attacco letale con
i tuoi pugni o altri attacchi senz'armi.

### Raffica di Colpi

Puoi colpire rapidamente con pugni, calci, gomitate, ginocchiate e altri
attacchi senz'armi. Ottieni l'azione
[Raffica di Colpi](/azioni/classe/raffica-di-colpi).

### Incantesimi Ki

Puoi creare effetti magici attingendo a una riserva interiore d'energia
soprannaturale chiamata ki.

Alcuni talenti ti conferiscono incantesimi speciali chiamati incantesimi ki, un
tipo specifico di incantesimo focalizzato. Lanciarne uno costa 1 Punto
Focalizzazione e, quando ottieni il tuo primo incantesimo ki, ottieni una
riserva di focalizzazione di 1 punto. Ripristini tale riserva durante i
preparativi giornalieri, ma puoi recuperare 1 Punto Focalizzazione effettuando
per 10 minuti l'attività [Rifocalizzare](/azioni/speciale/rifocalizzare) mentre
mediti per raggiungere la pace interiore.

Quando ottieni per la prima volta un incantesimo ki, stabilisci se i tuoi
incantesimi ki siano divini od occulti. Diventi addestrato nei tiri per colpire
con incantesimi e nella CD degli incantesimi di quella tradizione. La tua
caratteristica chiave per lanciare incantesimi è la Saggezza.

Gli incantesimi focalizzati vengono automaticamente intensificati a metà del tuo
livello arrotondata per eccesso. Certi talenti possono conferirti altri
incantesimi focalizzati e accrescere la tua riserva di focalizzazione, sebbene
questa non possa mai contenere più di 3 Punti Focalizzazione.

### Stirpe e Background

Oltre alle capacità conferite dalla classe, ottieni i benefici della stirpe e
del background che hai scelto.

### Talenti da Monaco

Al 1° livello, e successivamente ad ogni livello pari, ottieni un talento da
monaco.

### Talenti di Abilità - 2°

Al 2° livello, e successivamente ogni 2 livelli, ottieni un talento di abilità.
Per selezionarne uno devi essere almeno addestrato nell'abilità corrispondente.

### Colpi Mistici - 3°

Concentri la tua volontà negli attacchi fisici, infondendoli di energia mistica.
I tuoi attacchi senz'armi diventano magici e, pertanto, superano le resistenze
applicabili agli attacchi non magici. Necessiti comunque di un oggetto come le
[fasciature dei colpi possenti](/equipaggiamento/fasciature-dei-colpi-possenti)
per ottenere un bonus di oggetto ai tiri per colpire o aumentare i dadi di danno
dell'arma dei tuoi attacchi.

### Incrementi di Abilità - 3°

Al 3° livello, e successivamente ogni 2 livelli, ottieni un incremento di
abilità. Puoi utilizzarlo per aumentare ad addestrato il tuo grado di competenza
in un'abilità in cui sei senza addestramento, o per aumentarlo a esperto in
un'abilità in cui sei già addestrato.

Al 7° livello, puoi impiegare gli incrementi di abilità per aumentare a maestro
il tuo grado di competenza in un'abilità in cui sei già Esperto, mentre al 15°
livello puoi utilizzarli per aumentare a Leggendario il tuo grado di competenza
in un'abilità in cui sei già maestro.

### Movimento Incredibile - 3°

Ti muovi come il vento. Ottieni bonus di status +3 metri alla Velocità ogni
volta che non indossi armatura. Il bonus aumenta di 1,5 metri per ogni 4 livelli
da monaco che possiedi oltre il 3°.

### Talenti Generici - 3°

Al 3° livello, e successivamente ogni 4 livelli, ottieni un talento generico.

### Allerta - 5°

Rimani vigile nei confronti di possibili minacce. Il tuo grado di competenza in
Percezione aumenta a esperto.

### Aumenti di Caratteristica - 5°

Al 5° livello, e successivamente ogni 5 livelli, aumenti quattro diversi
punteggi di Caratteristica. Puoi utilizzare questi aumenti di caratteristica per
incrementare i tuoi punteggi di caratteristica sopra il 18. Applicare un aumento
a un punteggio di caratteristica lo incrementa di 1 se è già pari o superiore a
18, o di 2 se il punteggio parte da meno di 18.

### Colpitore Esperto - 5°

Esercitandoti nelle arti marziali sei diventato più abile. Il tuo grado di
competenza con attacchi senz'armi e armi semplici aumenta a esperto.

### Talenti di Stirpe - 5°

In aggiunta al talento di stirpe iniziale, ne ottieni uno al 5° livello e
successivamente ogni 4 livelli.

### Sentiero Verso la Perfezione - 7°

Hai fatto progressi nel tuo percorso verso l'illuminazione. Scegli un tiro
salvezza fra Tempra, Riflessi o Volontà. Il tuo grado di competenza nel tiro
salvezza scelto aumenta a maestro. Quando ottieni un successo nel tiro salvezza
in questione, lo consideri un successo critico.

### Specializzazione con le Armi - 7°

Sai come infliggere ferite più gravi con le armi che conosci meglio. Infliggi 2
danni aggiuntivi con armi e attacchi senz'armi con cui sei esperto che aumentano
a 3 se sei maestro e a 4 se sei leggendario.

### Colpi di Metallo - 9°

Adatti il tuo corpo per effettuare attacchi senz'armi infusi dell'energia
mistica di metalli rari. I tuoi attacchi senz'armi sono considerati di ferro
freddo e argento. Questo ti permette di infliggere più danni a una varietà di
esseri soprannaturali come demoni, diavoli e creature fatate.

### Esperienza del Monaco - 9°

Il tuo grado di competenza nella CD di classe del monaco aumenta a esperto. Se
possiedi incantesimi ki, aumenti a esperto il tuo grado di competenza con i tiri
per colpire con incantesimi e nella CD degli incantesimi della tradizione magica
che utilizzi per i tuoi incantesimi ki.

### Secondo Sentiero Verso la Perfezione - 11°

Hai imparato a trovare la perfezione in ogni successo. Scegli un tiro salvezza
diverso da quello selezionato per il sentiero verso la perfezione: il tuo grado
di competenza in esso aumenta a maestro. Se ottieni un successo nel tiro
salvezza in questione, lo consideri un successo critico.

### Colpitore Magistrale - 13°

Hai affinato la tua abilità nell'utilizzare il tuo corpo come un'arma. Aumenti a
maestro il tuo grado di competenza con attacchi senz'armi e armi semplici.

### Maestria Aggraziata - 13°

In battaglia, ti muovi sempre con grazia, evitando e deviando i colpi. Aumenti a
maestro il tuo grado di competenza nella difesa senz'armatura.

### Specializzazione con le Armi Superiore - 15°

I danni aggiuntivi conferiti da specializzazione con le armi aumentano a 4 con
armi e attacchi senz'armi in cui sei esperto, a 6 se sei maestro e a 8 se sei
leggendario.

### Terzo Sentiero Verso la Perfezione - 15°

Hai approfondito molto i tuoi studi personali sull'illuminazione. Scegli uno dei
tiri salvezza già selezionati per il primo o il secondo sentiero verso la
perfezione. Il tuo grado di competenza nel tipo di tiro salvezza scelto aumenta
a leggendario. Quando ottieni un fallimento critico con questo tiro salvezza, lo
consideri un fallimento. Se fallisci un tiro salvezza del tipo prescelto contro
un effetto che infligge danni, dimezzi questi ultimi.

### Colpi di Adamantio - 17°

Quando concentri nelle membra la tua volontà, i colpi diventano implacabili come
il più duro dei metalli. I tuoi attacchi senz'armi sono considerati di
adamantio.

### Grazia Leggendaria - 17°

Le tue movenze sublimi ti garantiscono capacità offensive e difensive senza
pari. Aumenti a leggendario il tuo grado di competenza nella difesa
senz'armatura, mentre quello nella CD di classe del monaco aumenta a maestro. Se
possiedi incantesimi ki, il tuo grado di competenza nei tiri per colpire con
incantesimi e nella CD degli incantesimi della tradizione magica che utilizzi
per gli incantesimi ki aumenta a maestro.

### Forma Perfezionata - 19°

Hai mondato le tue tecniche da ogni imprecisione. Quando Colpisci per la prima
volta nel tuo turno, se ottieni meno di 10 con il dado puoi considerare che
l'esito del tiro sia invece un 10. Questo è un effetto di fortuna.
