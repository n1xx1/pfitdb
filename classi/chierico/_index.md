---
source: Manuale di Gioco, pag. 129
original-name: Cleric
original-srd: https://2e.aonprd.com/Classes.aspx?ID=5
---

# Chierico

_Le divinità impongono al mondo la loro volontà in un'infinità di modi, e fra i
mortali tu sei uno dei loro servitori più fedeli. Benedetto dalla magia divina,
vivi seguendo gli ideali del tuo credo e ti fregi dei simboli della tua chiesa,
addestrandoti diligentemente per brandire l'arma prediletta dal tuo dio. Con gli
incantesimi proteggi e guarisci gli alleati o combatti i nemici della tua fede,
come comanda la tua divinità. Vivi una vita di devozione, spesa a diffondere con
parole e azioni gli insegnamenti della tua religione._

**CARATTERISTICA CHIAVE: SAGGEZZA**

Al 1° livello, la tua classe ti conferisce un aumento di caratteristica che
applichi alla Saggezza.

**PUNTI FERITA: 8 più il tuo modificatore di Costituzione**

Al 1° livello e a ogni livello successivo sommi questo valore ai tuoi Punti
Ferita massimi.

## Ruolare il Chierico

### Durante gli Incontri di Combattimento...

Da soldato della fede, alterni l'uso della magia agli attacchi con le armi,
utilizzando in genere quella preferita dalla tua divinità, mentre da
ecclesiastico principalmente lanci incantesimi, gran parte dei quali serve a
potenziare, proteggere o guarire gli alleati. A seconda della tua divinità, puoi
ottenere incantesimi aggiuntivi per guarire gli alleati o ferire i nemici.

### Durante gli Incontri Sociali...

Puoi tentare approcci diplomatici o tenere discorsi solenni. Forte della tua
saggezza, ti accorgi delle falsità dette dagli altri.

### Durante l'Esplorazione...

Individui la magia nelle vicinanze e interpreti qualunque testo religioso ti
capiti in mano. Inoltre, in caso di attacco puoi concentrarti su un incantesimo
difensivo a beneficio degli alleati. Dopo aver affrontato una battaglia o un
pericolo, puoi curare chiunque sia rimasto ferito.

### Nelle Pause...

Puoi officiare funzioni in un tempio, viaggiare per diffondere il verbo della
tua divinità, fare ricerche sui testi sacri, celebrare le festività religiose o
persino fondare un nuovo tempio.

### Probabilmente...

- Visiti i templi e i luoghi sacri per il tuo credo, provando un'immediata
  affinità verso gli altri adoratori della tua divinità.
- Conosci gli insegnamenti contenuti nei testi sacri della tua religione e sai
  come applicarli per risolvere un dilemma.
- Collabori con i tuoi alleati, purché non ti chiedano di andare contro la
  volontà divina.

### Probabilmente gli Altri...

- Considerano ammirevole la tua devozione, sebbene non la comprendano.
- Si aspettano che tu guarisca le loro ferite.
- Contano su di te quando occorre interagire con altre figure religiose.

## Competenze Iniziali

Al 1° livello, ottieni i gradi di competenza indicati di seguito. Sei senza
addestramento in tutte le statistiche non elencate, a meno che tu non ottenga un
grado di competenza migliore in qualche altro modo.

### Percezione

Addestrato in Percezione

### Tiri Salvezza

Addestrato in Tempra  
Addestrato in Riflessi  
Esperto in Volontà

### Abilità

Addestrato in Religione  
Addestrato in un'abilità stabilita in base alla divinità scelta  
Addestrato in un numero di abilità aggiuntive pari a 2 più il tuo modificatore
di Intelligenza

### Attacchi

Addestrato con le armi semplici  
Addestrato con l'arma preferita della tua divinità. Se l'arma in questione è non
comune, ottieni inoltre accesso a essa.  
Addestrato con gli attacchi senz'armi

### Difese

Senza addestramento con tutte le armature, ma questo può variare in base alla
dottrina  
Addestrato nella difesa senz'armatura

### Incantesimi

Addestrato nei tiri per colpire con incantesimi divini  
Addestrato nella CD degli incantesimi divini

## Privilegi di Classe

In quanto chierico, acquisisci i seguenti privilegi di classe. Le capacità
ottenute ai livelli superiori riportano, accanto ai rispettivi nomi, i livelli
richiesti per acquisirle.

| Il Tuo Livello | Privilegi di Classe                                                                                              |
| :------------: | ---------------------------------------------------------------------------------------------------------------- |
|       1        | Competenze iniziali, divinità, dottrina, lanciare incantesimi divini, sorgente divina, stirpe e background       |
|       2        | Talento da chierico, talento di abilità                                                                          |
|       3        | Incantesimi di 2° livello, incremento di abilità, seconda dottrina, talento generico                             |
|       4        | Talento da chierico, talento di abilità                                                                          |
|       5        | Allerta, aumenti di caratteristica, incantesimi di 3° livello, incremento di abilità, talento di stirpe          |
|       6        | Talento da chierico, talento di abilità                                                                          |
|       7        | Incantesimi di 4° livello, incremento di abilità, talento generico, terza dottrina                               |
|       8        | Talento da chierico, talento di abilità                                                                          |
|       9        | Incantesimi di 5° livello, incremento di abilità, risolutezza, talento di stirpe                                 |
|       10       | Aumenti di caratteristica, talento da chierico, talento di abilità                                               |
|       11       | Incantesimi di 6° livello, incremento di abilità, quarta dottrina, riflessi fulminei, talento generico           |
|       12       | Talento da chierico, talento di abilità                                                                          |
|       13       | Difesa divina, incantesimi di 7° livello, incremento di abilità, specializzazione con le armi, talento di stirpe |
|       14       | Talento da chierico, talento di abilità                                                                          |
|       15       | Aumenti di caratteristica, incantesimi di 8° livello, incremento di abilità, quinta dottrina, talento generico   |
|       16       | Talento da chierico, talento di abilità                                                                          |
|       17       | Incantesimi di 9° livello, incremento di abilità, talento di stirpe                                              |
|       18       | Talento da chierico, talento di abilità                                                                          |
|       19       | Dottrina finale, incantesimo miracoloso, incremento di abilità, talento generico                                 |
|       20       | Aumenti di caratteristica, talento da chierico, talento di abilità                                               |

### Competenze Iniziali

Al 1° livello ottieni un certo numero di competenze che rappresentano il tuo
addestramento di base, indicate all'inizio della descrizione della classe.

### Divinità

Sei un chierico, un mortale al servizio di una divinità che veneri più di ogni
altra. Le divinità più comuni presenti nel vengono presentate con indicazione
dei rispettivi allineamenti, delle aree di influenza e dei benefici che
conferiscono ai propri chierici. Il tuo allineamento deve rientrare tra quelli
ammessi dalla tua divinità e indicati nella sua descrizione. La tua divinità ti
conferisce il grado di competenza addestrato con un'abilità e con la sua arma
preferita. Se l'arma in questione è non comune, ottieni accesso alla stessa.

Inoltre, la divinità aggiunge incantesimi alla tua lista, che puoi preparare
come qualsiasi altro incantesimo presente nella lista degli incantesimi divini,
purché come chierico tu sia in grado di preparare incantesimi di quel livello.
Alcuni di questi incantesimi normalmente non figurano sulla lista degli
incantesimi divini, ma contano come tali se li prepari in questo modo.

Una lista di tutte le divinità è consultabile nel compendio delle divinità.

#### Anatema

Gli atti fondamentalmente contrari all'allineamento o agli ideali della tua
divinità sono anatemi per la tua religione. Se impari o lanci degli incantesimi,
compi degli atti e utilizzi oggetti che la tua divinità considera anatemi, cadi
in disgrazia ai suoi occhi.

Se compi molti atti che rappresentano anatemi per la tua divinità o se cambi
allineamento in uno che essa non tollera, perdi le capacità magiche derivanti
dalla connessione con la divinità. Il GM stabilisce quali privilegi di classe
perdi, tra cui probabilmente sorgente divina e tutte le capacità relative al
lancio di incantesimi divini. Puoi recuperare queste capacità solo dando prova
di pentimento con un rituale _[espiare](/rituali/espiare)_.

### Dottrina

Persino tra i seguaci della stessa divinità proliferano dottrine e convinzioni,
che talvolta creano grandi divisioni tra i chierici. Al 1° livello selezioni una
dottrina e ottieni i benefici della sua prima formulazione. Qui vengono
presentate le dottrine dell'ecclesiastico e del soldato della fede, ciascuna
delle quali conferisce benefici iniziali al 1° livello. Al 3°, 7°, 11°, 15° e
19° livello ottieni i benefici concessi rispettivamente dalla seconda dottrina,
dalla terza, dalla quarta, dalla quinta e dalla dottrina finale.

Le dottrine possono essere trovate [qua](/classi/chierico/dottrine).

### Lanciare Incantesimi Divini

La tua divinità ti conferisce il potere di lanciare incantesimi divini tramite
l'attività Lanciare un Incantesimo, impiegando i componenti materiali, somatici
e verbali richiesti. Dato che sei un chierico, solitamente puoi tenere in mano
un focus divino (come un simbolo religioso) in sostituzione dei componenti
materiali richiesti dagli incantesimi, anziché dover ricorrere a una borsa dei
componenti.

Al 1° livello, ogni mattina puoi preparare due incantesimi di 1° livello e
cinque trucchetti scelti dalla lista degli incantesimi divini o tra altri
incantesimi divini a cui hai accesso. Gli incantesimi preparati rimangono a tua
disposizione finché non li lanci o finché non prepari nuovamente gli
incantesimi. Il numero di incantesimi che puoi preparare è determinato dai tuoi
slot incantesimi.

Man mano che avanzi di livello come chierico, il numero di incantesimi che puoi
preparare ogni giorno aumenta, così come il livello più alto di incantesimi che
puoi lanciare, come mostrato nella Tabella: Incantesimi Giornalieri del
Chierico.

Alcuni dei tuoi incantesimi richiedono che effettui un tiro per colpire con
incantesimo per stabilire quanto siano efficaci, o impongono ai tuoi nemici di
tirare contro la tua CD di incantesimo (solitamente effettuando un tiro
salvezza). Dato che la tua caratteristica chiave è la Saggezza, i tiri per
colpire con incantesimo e le CD di incantesimo utilizzano il tuo modificatore di
Saggezza.

#### Intensificare gli Incantesimi

Quando acquisisci slot incantesimo di 2° livello o superiore, puoi sfruttarli
per lanciare versioni più potenti degli incantesimi di livello inferiore. Questo
aumenta il livello dell'incantesimo, fino a farlo corrispondere a quello dello
slot. Molti incantesimi presentano specifici miglioramenti quando vengono
intensificati a determinati livelli.

#### Trucchetti

Un trucchetto è un tipo speciale di incantesimo che non utilizza slot
incantesimo. Puoi lanciare trucchetti a volontà, un qualsiasi numero di volte al
giorno. Un trucchetto viene automaticamente intensificato a metà del tuo livello
arrotondata per eccesso, che equivale al livello più alto di slot incantesimo da
chierico che hai. Per esempio, i trucchetti di un chierico del 1° livello sono
di 1° livello, mentre quelli di un chierico del 5° diventano di 3° livello.

| Il Tuo Livello | Trucchetti | 1°  | 2°  | 3°  | 4°  | 5°  | 6°  | 7°  | 8°  | 9°  | 10°  |
| :------------: | :--------: | :-: | :-: | :-: | :-: | :-: | :-: | :-: | :-: | :-: | :--: |
|       1        |     5      | 2\* |  -  |  -  |  -  |  -  |  -  |  -  |  -  |  -  |  -   |
|       2        |     5      | 3\* |  -  |  -  |  -  |  -  |  -  |  -  |  -  |  -  |  -   |
|       3        |     5      |  3  | 2\* |  -  |  -  |  -  |  -  |  -  |  -  |  -  |  -   |
|       4        |     5      |  3  | 3\* |  -  |  -  |  -  |  -  |  -  |  -  |  -  |  -   |
|       5        |     5      |  3  |  3  | 2\* |  -  |  -  |  -  |  -  |  -  |  -  |  -   |
|       6        |     5      |  3  |  3  | 3\* |  -  |  -  |  -  |  -  |  -  |  -  |  -   |
|       7        |     5      |  3  |  3  |  3  | 2\* |  -  |  -  |  -  |  -  |  -  |  -   |
|       8        |     5      |  3  |  3  |  3  | 3\* |  -  |  -  |  -  |  -  |  -  |  -   |
|       9        |     5      |  3  |  3  |  3  |  3  | 2\* |  -  |  -  |  -  |  -  |  -   |
|       10       |     5      |  3  |  3  |  3  |  3  | 3\* |  -  |  -  |  -  |  -  |  -   |
|       11       |     5      |  3  |  3  |  3  |  3  |  3  | 2\* |  -  |  -  |  -  |  -   |
|       12       |     5      |  3  |  3  |  3  |  3  |  3  | 3\* |  -  |  -  |  -  |  -   |
|       13       |     5      |  3  |  3  |  3  |  3  |  3  |  3  | 2\* |  -  |  -  |  -   |
|       14       |     5      |  3  |  3  |  3  |  3  |  3  |  3  | 3\* |  -  |  -  |  -   |
|       15       |     5      |  3  |  3  |  3  |  3  |  3  |  3  |  3  | 2\* |  -  |  -   |
|       16       |     5      |  3  |  3  |  3  |  3  |  3  |  3  |  3  | 3\* |  -  |  -   |
|       17       |     5      |  3  |  3  |  3  |  3  |  3  |  3  |  3  |  3  | 2\* |  -   |
|       18       |     5      |  3  |  3  |  3  |  3  |  3  |  3  |  3  |  3  | 3\* |  -   |
|       19       |     5      |  3  |  3  |  3  |  3  |  3  |  3  |  3  |  3  |  3  | 1\*† |
|       20       |     5      |  3  |  3  |  3  |  3  |  3  |  3  |  3  |  3  |  3  | 1\*† |

\* La sorgente divina ti conferisce incantesimi
_[guarire](/incantesimi/guarire)_ o _[ferire](/incantesimi/ferire)_ aggiuntivi
di questo livello, in numero pari a 1 più il tuo modificatore di Carisma.

† Il privilegio di classe incantesimo miracoloso ti conferisce uno slot
incantesimi di 10° livello che funziona in maniera leggermente diversa dagli
altri slot.

### Sorgente Divina

Al 1° livello, per grazia della tua divinità, acquisisci incantesimi aggiuntivi
che incanalano la forza vitale chiamata energia positiva o il suo esatto
opposto, l'energia negativa. Ogni giorno, quando prepari gli incantesimi, puoi
preparare incantesimi _[guarire](/incantesimi/guarire)_ o
_[ferire](/incantesimi/ferire)_ aggiuntivi, in base alla tua divinità.
L'incantesimo della sorgente divina conferito dalla tua divinità è indicato alla
voce omonima della descrizione della divinità, se figurano entrambi, puoi
scegliere tra guarire o ferire. Una volta fatta la tua scelta, non puoi
cambiarla a meno di un cambio di orientamento morale o di un intervento divino.

**Sorgente di Guarigione**: Ogni giorno acquisisci degli slot incantesimo
aggiuntivi del livello più alto che puoi utilizzare come chierico. Puoi
preparare solo incantesimi _[guarire](/incantesimi/guarire)_ utilizzando questi
slot, e il numero di slot è pari a 1 più il tuo modificatore di Carisma.

**Sorgente di Ferimento**: Ogni giorno acquisisci degli slot incantesimo
aggiuntivi del livello più alto che puoi utilizzare come chierico. Puoi
preparare solo incantesimi _[ferire](/incantesimi/ferire)_ utilizzando questi
slot, e il numero di slot è pari a 1 più il tuo modificatore di Carisma.

### Stirpe e Background

Oltre alle capacità conferite dalla classe, ottieni i benefici della Stirpe e
del Background che hai scelto.

### Talenti da Chierico - 2°

Al 2° livello, e successivamente ad ogni livello pari, ottieni un talento da
chierico.

### Talenti di Abilità - 2°

Al 2° livello, e successivamente ogni 2 livelli, ottieni un talento di abilità.
Per selezionarne uno devi essere almeno addestrato nell'abilità corrispondente.

### Incrementi di Abilità - 3°

Al 3° livello, e successivamente ogni 2 livelli, ottieni un incremento di
abilità. Puoi utilizzarlo per aumentare ad addestrato il tuo grado di competenza
in un'abilità in cui sei aenza addestramento, o per aumentarlo a esperto in
un'abilità in cui sei già addestrato.

Al 7° livello, puoi impiegare gli incrementi di abilità per aumentare a maestro
il tuo grado di competenza in un'abilità in cui sei già esperto, mentre al 15°
livello puoi utilizzarli per aumentare a Leggendario il tuo grado di competenza
in un'abilità in cui sei già maestro.

### Talenti Generici - 3°

Al 3° livello, e successivamente ogni 4 livelli, ottieni un talento generico.

### Allerta - 5°

Rimani vigile nei confronti di possibili minacce. Il tuo grado di competenza in
Percezione aumenta a esperto.

### Aumenti di Caratteristica - 5°

Al 5° livello, e successivamente ogni 5 livelli, aumenti quattro diversi
punteggi di caratteristica. Puoi utilizzare questi aumenti di caratteristica per
incrementare i tuoi punteggi di caratteristica sopra il 18\. Applicare un
aumento a un punteggio di caratteristica lo incrementa di 1 se è già pari o
superiore a 18, o di 2 se il punteggio parte da meno di 18.

### Talenti di Stirpe - 5°

Al 5° livello e successivamente ogni 4 livelli, in aggiunta al talento di stirpe
iniziale, ne ottieni uno. La lista dei talenti di stirpe a tua disposizione
viene presentata nella descrizione della stirpe del tuo personaggio.

### Risolutezza - 17°

Hai temprato la tua mente con la determinazione. Il tuo grado di competenza nei
tiri salvezza su Volontà aumenta a maestro. Quando ottieni un successo in un
tiro salvezza su Volontà, lo consideri un successo critico.

### Riflessi Fulminei - 11°

Hai riflessi veloci come il fulmine. Il tuo grado di competenza nei tiri
salvezza su Riflessi aumenta a esperto.

### Difesa Divina - 13°

Il tuo addestramento e la tua divinità ti proteggono dalle ferite. Il tuo grado
di competenza nella difesa senz'armatura aumenta a esperto.

### Specializzazione con le Armi - 13°

Hai imparato a infliggere ferite più gravi con le armi che conosci meglio.
Infliggi 2 danni aggiuntivi con le armi e gli attacchi senz'armi in cui sei
esperto. Questi danni aumentano a 3 se sei maestro e a 4 se sei leggendario.

### Incantesimo Miracoloso - 19°

Infervorato dalla tua divinità, lanci incantesimi davvero sbalorditivi.
Acquisisci un singolo slot incantesimo di 10° livello, con il quale puoi
preparare un incantesimo utilizzando lanciare incantesimi divini. Non puoi usare
questo slot incantesimo con capacità che permettano di lanciare incantesimi
senza consumare slot o conferiscano ulteriori slot incantesimo. Avanzando di
livello non ottieni altri slot di 10° livello, ma puoi acquisire il talento
[Artefice di Miracoli](/talenti/chierico/artefice-di-miracoli) che conferisce un
secondo slot.
